<sid n="m75"/>　　（七五）中阿含<note n="m75.32"/>長壽王品淨不動道經<note n="m75.33"/>第四（ *第二小土城誦）
我聞如是：
一時，佛遊拘樓瘦<note n="m75.34"/>，在劍磨瑟曇<note n="m75.35"/>拘樓都邑<note n="m75.36"/>。
爾時，世尊告諸比丘：「欲者無常、虛偽、妄言<note n="m75.37"/>，是妄言法<note n="m75.38"/>則是幻化、欺誑、愚癡。若現世欲及後世欲，若現世色及後世色，彼一切是魔境界，則是魔餌，因此令心生無量惡不善之法，增伺<note n="m75.39"/>、瞋恚及鬪諍<note n="m75.40"/>等，謂聖弟子學時為作障礙。多聞聖弟子作如是觀：世尊所說，欲者無常、虛偽、妄言，是妄言法則是幻化、欺誑、愚癡。若現世欲及後世欲，若現世色及後世色，彼一切是魔境界，則是魔餌，因此令心生無量惡不善之法，增伺、瞋恚及鬪諍等，謂聖弟子學時為作障礙。彼作是念：我可得大心成就遊，掩伏世間，攝持其心。若我得大心成就遊，掩伏世間，攝持其心者，如是心便不生無量惡不善之法，增伺、瞋恚及鬪諍等，謂聖弟子學時為作障礙。彼以是行、以是學，如是修習而廣布，便於處得心淨。於處得心淨已，比丘者或於此得入不動<note n="m75.41"/>，或以慧為解；彼於後時，身壞命終，因本意故，必至不動，是謂第一說淨不動道<note n="m75.42"/>。
「復次，多聞聖弟子作如是觀：若有色者，彼一切四大<note n="m75.43"/>及四大造，四大者是無常法，是苦、是滅。彼如是行、如是學，如是修習而廣布，便於處得心淨。於處得心淨已，比丘者或於此得入不動，或以慧為解；彼於後時，身壞命終，因本意故，必至不動，是謂第二說淨不動道。
「復次，多聞聖弟子作如是觀：若現世欲及後世欲，若現世色及後世色，若現世欲想、後世欲想，若現世色想、後世色想，彼一切想是無常法、是苦、是滅。彼<note n="m75.44"/>於爾時必得不動想，彼如是行、如是學，如是修習而廣布，便於處得心淨。於處得心淨已，比丘者或於此得入不動，或以慧為解；彼於後時，身壞命終，因本意故，必至不動，是謂第三說淨不動道。
「復次，多聞聖弟子作如是觀：若現世欲想、後世欲想，若現世色想、後世色想及不動想，彼一切想是無常法，是苦、是滅。彼於爾時得無所有處想，彼如是行、如是學，如是修習而廣布，便於處得心淨。於處得心淨已，比丘者或於此得入不動，或以慧為解；彼於後時，身壞命終，因本意故，必至不動，是謂第一說淨無所有處道<note n="m75.45"/>。
「復次，多聞聖弟子作如是觀：此世空──空於神、神所有，空有常，空有恒，空長存，空不變易<note n="m75.46"/>。彼如是行、如是學，如是修習而廣布，便於處得心淨。於處得心淨已，比丘者或於此得入無所有處，或以慧為解；彼於後時，身壞命終，因本意故，必至無所有處，是謂第二說淨無所有處道。
「復次，多聞聖弟子作如是觀：我非為他而有所為，亦非自為而有所為。彼如是行、如是學，如是修習而廣布，便於處得心淨。於處得心淨已，比丘者或於此得入無所有處，或以慧為解；彼於後時，身壞命終，因本意故，必至無所有處，是謂第三說淨無所有處道。
「復次，多聞聖弟子作如是觀：若現世欲及後世欲，若現世色及後世色，若現世欲想、後世欲想，若現世色想、後世色想及不動想、無所有處想，彼一切想是無常法，是苦、是滅。彼於爾時而得無想，彼如是行、如是學，如是修習而廣布，便於處得心淨。於處得心淨已，比丘者或於此得入無想，或以慧為解；彼於後時，身壞命終，因本意故，必至無想處，是謂說淨無想道<note n="m75.47"/>。」
是時，尊者阿難執拂侍佛，於是，尊者阿難叉手向佛，白曰：「世尊！若有比丘如是行：無我、無我所、我當不有、我所當不有，若本有者，便盡得捨。世尊！比丘行如是，彼為盡，得般涅槃耶？」
世尊告曰：「阿難！此事不定，或有得者，或有不得。」
尊者阿難白曰：「世尊！比丘云何行不得般涅槃？」
世尊告曰：「阿難！若比丘如是行，無我、無我所、我當不有、我所當不有，若本有者，便盡得捨。阿難！若比丘樂彼捨、著彼捨、住彼捨者，阿難！比丘行如是，必不得般涅槃。」
尊者阿難白曰：「世尊！比丘若有所受<note n="m75.48"/>，不得般涅槃耶？」
世尊告曰：「阿難！若比丘有所受者，彼必不得般涅槃也。」
尊者阿難白曰：「世尊！彼比丘為何所受？」
世尊告曰：「阿難！行中有餘，謂有想、無想處，於有中第一，彼比丘受。」
尊者阿難白曰：「世尊！彼比丘受餘行耶？」
世尊告曰：「阿難！如是比丘受餘行也。」
尊者阿難白曰：「世尊！比丘云何行必得般涅槃？」
世尊告曰：「阿難！若比丘如是行，無我、無我所、我當不有、我所當不有，若本有者，便盡得捨。阿難！若比丘不樂彼捨、不著彼捨、不住彼捨者，阿難！比丘行如是，必得般涅槃。」
尊者阿難白曰：「世尊！比丘若無所受，必得般涅槃耶？」
世尊告曰：「阿難！若比丘無所受，必得般涅槃。」
爾時，尊者阿難叉手向佛，白曰：「世尊已說淨不動道，已說淨無所有處道，已說淨無想道，已說無餘涅槃。世尊！云何聖解脫耶？」
世尊告曰：「阿難！多聞聖弟子作如是觀：若現世欲及後世欲，若現世色及後世色，若現世欲想、後世欲想，若現世色想、後世色想及不動想、無所有處想、無想想，彼一切想是無常法、是苦、是滅，是謂自己有。若自己有者，是生、是老、是病、是死。阿難！若有此法，一切盡滅無餘不復有者，彼則無生，無老、病、死。
「聖如是觀，若有者必是解脫法，若有無餘涅槃<note n="m75.49"/>者是名甘露。彼如是觀、如是見，必得欲漏心解脫，有漏、無明漏心解脫。解脫已，便知解脫：生已盡，梵行已立，所作已辦，不更受有，知如真。
「阿難！我今為汝已說淨不動道，已說淨無所有處道，已說淨無想道，已說無餘涅槃，已說聖解脫，如尊師所為弟子起大慈哀，憐<note n="m75.50"/>念愍傷，求義及饒益，求安隱快樂者，我今已作，汝等當復自作，至無事處，至林樹下，空安靜處燕坐思惟，勿得放逸！勤加精進，莫令後悔！此是我之教敕，是我訓誨。」
佛說如是，尊者阿難及諸比丘聞佛所說，歡喜奉行！
淨不動經第四竟<note n="m75.51"/>（千七百八十七字<note n="m75.52"/>）