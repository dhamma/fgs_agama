<sid n="m114"/>　　（一一四）中阿含<note n="m114.9"/>林品優陀羅經<note n="m114.10"/>第八（第二小土城誦<note n="m114.11"/>）
我聞如是：
一時，佛遊舍衛國，在勝林給孤獨園。
爾時，世尊告諸比丘：「優陀羅羅摩子<note n="m114.12"/>，彼在眾中，數如是說：『於此生中，觀此覺此，不知癰本，然後具知癰本<note n="m114.13"/>。』優陀羅羅摩子無一切知自稱一切知，實無所覺自稱有覺。優陀羅羅摩子，如是見、如是說：『有者，是病、是癰、是刺。設無想者，是愚癡也。若有所覺，是止息、是最妙，謂乃至非有想非無想處。』彼自樂身，自受於身，自著身已，修習乃至非有想非無想處，身壞命終，生非有想非無想天中。彼壽盡已，復來此間，生於狸中。此比丘正說者於此生中，觀此覺此，不知癰<note n="m114.14"/>本，然後具知癰本。
「云何比丘正觀耶？比丘者，知六更觸<note n="m114.15"/>，知習、知滅、知味、知患、知出要，以慧知如真，是謂比丘正觀也。云何比丘覺？比丘者，知三覺<note n="m114.16"/>，知習、知滅、知味、知患、知出要，以慧知如真，是謂比丘覺。云何比丘不知癰本，然後具知癰本？比丘者，知有愛滅，拔其根本，至竟不復生，是謂比丘不知癰本，然後具知癰本。癰者，謂此身也，色;麁四大<note n="m114.17"/>，從父母生，飲食長養，衣被按摩，澡浴強忍，是無常法、壞法、散法，是謂癰也。癰本者，謂三愛也，欲愛、色愛、無色愛，是謂癰本。癰一切漏者，謂六更觸處也，眼漏視色，耳漏聞聲，鼻漏嗅香，舌漏嘗味，身漏覺觸，意漏知諸法，是謂癰一切漏。
「比丘！我已為汝說癰說癰本，如尊師所為弟子起大慈哀，憐念愍傷，求義及饒益，求安隱快樂者，我今已作。汝等亦當復自作，至無事處、山林樹下、空安靜處，燕<note n="m114.18"/>坐思惟，勿得放逸！勤加精進，莫令後悔！此是我之教敕，是我訓誨。」
佛說如是，彼諸比丘聞佛所說，歡喜奉行！
優陀羅經第八竟<note n="m114.19"/>（五百一十四字<note n="m114.20"/>）