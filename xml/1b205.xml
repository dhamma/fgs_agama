<sid n="m205"/>　（二○五）中阿含<note n="m205.53"/>晡利多品五下分結經<note n="m205.54"/>第四（ *第五後誦）
我聞如是：
一時，佛遊舍衛國，在勝林給孤獨園。
爾時，世尊告諸比丘：「我曾說五下分結，汝等受持耶？」諸比丘默然不答。
世尊復再三告諸比丘：「我曾說五下分結，汝等受持耶？」諸比丘亦再三默然不答。
爾時，尊者鬘童子<note n="m205.55"/>在彼眾中，於是，尊者鬘童子卽從 *座起，偏袒著衣，叉手向佛，白曰：「世尊曾說五下分結，我受持之。」
世尊問曰：「鬘童子！我曾說五下分結，汝等受持耶？」
尊者鬘童子答曰：「世尊曾說欲<note n="m205.56"/>初下分結，是我受持，恚<note n="m205.57"/>、身見、戒取、疑，世尊說第五下分結，是我受持。」
世尊訶曰：「鬘童子！汝云何受持我說五下分結？鬘童子！汝從何口受持我說五下分結耶？鬘童子！非為眾多異學來，以嬰孩<note n="m205.58"/>童子責數<note n="m205.59"/>喻詰<note n="m205.60"/>責<note n="m205.61"/>汝耶？鬘童子！ *嬰孩幼小，柔軟仰眠，意無欲想，況復欲心纏住耶？然彼性使<note n="m205.62"/>故，說欲使。鬘童子！嬰孩幼小，柔軟仰眠，無眾生想，況復恚心纏住耶？然彼性使故，說恚使。鬘童子！ *嬰孩幼小，柔軟仰眠，無自身想，況復身見心纏住耶？然彼性使故，說身見使。鬘童子！ *嬰孩幼小，柔軟仰眠，無有戒想，況復戒取心纏住耶？然彼性使故，說戒取使。鬘童子！ *嬰孩幼小，柔軟仰眠，無有法想，況復疑心纏住耶？然彼性使故，說疑使。鬘童子！非為眾多異學來，以此 *嬰孩童子責數喻詰 *責汝耶？」於是，尊者鬘童子為世尊面訶 *責已，內懷憂慼，低頭默然，失辯無言，如有所伺。
彼時，世尊面前訶 *責鬘童子已，默然而住。爾時，尊者阿難立世尊後，執扇扇佛，於是，尊者阿難叉手向佛，白曰：「世尊！今正是時。善逝！今正是時。若世尊為諸比丘說五下分結者，諸比丘從世尊聞已，善受善<note n="m205.63"/>持。」
世尊告曰：「阿難！諦聽！善思念之。」
尊者阿難白曰：「唯然，當受教聽。」
佛言：「阿難！或有一為欲所纏，欲心生已，不知捨如真。彼不知捨如真已，欲轉熾盛，不可制除，是下分結。阿難！或有一為恚所纏，恚心生已，不知捨如真。彼不知捨如真已，恚轉熾盛，不可制除，是下分結。阿難！或有一為身見所纏，身見心生已，不知捨如真。彼不知捨如真已，身見轉盛，不可制除，是下分結。阿難！或有一為戒取所纏，戒取心生已，不知捨如真。彼不知捨如真已，戒取轉盛，不可制除，是下分結。阿難！或有一為疑所纏，疑心生已，不知捨如真。彼不知捨如真已，疑轉熾盛，不可制除，是下分結。
「阿難！若依道、依跡，斷五下分結；彼不依此道、不依此跡，斷五下分結者，終無是處。阿難！猶如有人欲得求實<note n="m205.64"/>，為求實故，持斧入林。彼人見樹成就根、莖、枝、葉及實，彼人不截根、莖，得實歸者，終無是處。如是，阿難！若依道、依跡，斷五下分結；不依此道、不依此跡，斷五下分結者，終無是處。阿難！若依道、依跡，斷五下分結；彼依此道、依此跡，斷五下分結者，必有是處。阿難！猶如有人欲得求實，為求實故，持斧入林。彼人見樹成就根、莖、枝、葉及實，彼人<note n="m205.65"/>截根、莖，得實歸者，必有是處。如是，阿難！若依道、依跡，斷五下分結；依此道、依此跡，斷五下分結者，必有是處。
「阿難！依何道、依何跡，斷五下分結？阿難！或有一不為欲所纏，若生欲纏，卽知捨如真；彼知捨如真已，彼欲纏便滅。阿難！或有一不為恚所纏，若生恚纏，卽知捨如真；彼知捨如真已，彼恚纏便滅。阿難！或有一不為身見所纏，若生身見纏，卽知捨如真；彼知捨如真已，彼身見纏便滅。阿難！或有一不為戒取所纏，若生戒取纏，卽知捨如真。彼知捨如真已，彼戒取便滅。阿難！或有一不為疑所纏，若生疑纏，卽知捨如真；彼知捨如真已，彼疑纏便滅。阿難！依此道、依此跡，斷五下分結。
「阿難！猶恒伽河，其水溢岸，若有人來彼岸，有事欲得度河。彼作是念：此恒伽河，其水溢岸，我於彼岸有事欲度，身無有力令<note n="m205.66"/>我安隱浮至彼岸。阿難！當知彼人無力。如是，阿難！若有人覺、滅、涅槃<note n="m205.67"/>，其心不向而不清淨，不住解脫，阿難！當知此人如彼羸人無有力也。阿難！猶恒伽河，其水溢岸，若有人來彼岸，有事欲得度河。彼作是念：此恒伽河，其水溢岸，我於彼岸有事欲度，身今有力令我安隱浮至彼岸。阿難！當知彼人有力。如是，阿難！若有人覺、滅、涅槃，心向清淨而住解脫，阿難！當知此人如彼有<note n="m205.68"/>力人。
「阿難！猶如山水，甚深極廣，長流駛疾，多有所漂，其中無船，亦無橋梁。或有人來彼岸，有事則便求度，彼求度時而作是念：今此山水甚深極廣，長流駛疾，多有所漂，其中無船，亦無橋梁而可度者，我於彼岸有事欲度，當以何方便令我安隱至彼岸耶？復作是念：我今寧可於此岸邊收聚草木，縛作椑<note n="m205.69"/>栰，乘之而度。彼便岸邊收聚草木，縛作 *椑栰，乘之而度，安隱至彼。如是，阿難！若有比丘攀緣厭離，依於厭離，住於厭離，止息身惡故，心入離、定故，離欲、離惡不善之法，有覺、有觀，離生喜、樂，得初禪成就遊。彼依此處，觀覺興衰；彼依此處，觀覺興衰已，住彼必得漏盡。設住彼不得漏盡者，必當昇<note n="m205.70"/>進得止<note n="m205.71"/>息處。
「云何 *昇進得 *止息處？彼覺、觀已息，內 *靜、一心，無覺、無觀，定生喜、樂，得第二禪成就遊。彼依此處，觀覺興衰；彼依此處，觀覺興衰已，住彼必得漏盡。設住彼不得漏盡者，必當 *昇進得止息處。云何 *昇進得止息處？彼離於喜欲，捨無求遊，正<note n="m205.72"/>念正智而身覺樂，謂聖所說、聖所捨、念、樂住、空<note n="m205.73"/>，得第三禪成就遊。彼依此處，觀覺興衰；彼依此處，觀覺興衰已，住彼必得漏盡。設住彼不得漏盡者，必當 *昇進得止息處。云何昇進得 *止息處？彼樂滅、苦滅，喜、憂本已滅，不苦不樂、捨、念、清淨，得第四禪成就遊。彼依此處，觀覺興衰；彼依此處，觀覺興衰已，住彼必得漏盡。設住彼不得<note n="m205.74"/>漏盡者，必當昇進得 *止息處。
「云何昇進得 *止息處？彼度一切色想，滅有礙想，不念若干想，無量空，是無量空<note n="m205.75"/>處成就遊<note n="m205.76"/>。彼依此處，觀覺興衰。彼依此處，觀覺興衰<note n="m205.77"/>已，住彼必得漏盡。設住彼不得漏盡者，必當昇進得 *止息處。云何昇進得 *止息處？彼度一切無量空處，無量識，是無量識處成就遊。彼依此處，觀覺興衰；彼依此處，觀覺興衰已，住彼必得漏盡。設住彼不得漏盡者，必當昇進得 *止息處。云何昇進得 *止息處？彼度一切無量識處，無所有，是<note n="m205.78"/>無所有處成就遊。彼若有所覺，或樂或苦，或不苦不樂。彼觀此覺無常，觀興衰、觀無欲、觀滅、觀斷、觀捨。彼如是觀此覺無常，觀興衰、觀無欲、觀滅、觀斷、觀捨已，便不受此世。不受此世已，便不恐怖。因不恐怖，便般涅槃，生已盡，梵行已立，所作已辦，不更受有，知如真。
「猶去村不遠，有大芭蕉，若人持斧破芭蕉樹，破作片<note n="m205.79"/>，破為十分，或作百分。破為十分，或作百分已，便擗葉葉，不見彼節，況復實耶？阿難！如是比丘若有所覺，或樂或苦，或不苦不樂。彼觀此覺無常，觀興衰、觀無欲、觀滅、觀斷、觀捨。彼如是觀此覺無常，觀興衰、觀無欲、觀滅、觀斷、觀捨已，便不受此世。不受此<note n="m205.80"/>世已，便不恐怖。因不恐怖已，便般涅槃，生已盡，梵行已立，所作已辦，不更受有，知如真。」
於是，尊者阿難叉手向佛，白曰：「世尊！甚奇！甚特！世尊為諸比丘依依立依，說捨離漏，說過度漏，然諸比丘不速得無上，謂畢究竟盡。」
世尊告曰：「如是，阿難！如是，阿難！甚奇！甚特！我為諸比丘依依立依，說捨離漏，說過度漏，然諸比丘不速得無上，謂畢究竟盡。所以者何？人有勝如故，修道便有精麁。修道有精麁故，人便有勝如。阿難！是故我說人有勝如。」
佛說如是，尊者阿難及諸比丘聞佛所說，歡喜奉行！
五下分結經第四竟<note n="m205.81"/>（二千三百二十六字<note n="m205.82"/>）