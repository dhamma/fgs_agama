　　梵志品第十二<note n="m142.3"/>（有二十經，後十經屬第四誦<note n="m142.4"/>。）（第三念誦）
雨勢‧歌邏<note n="m142.5"/>‧數，瞿默‧象跡喻，
聞德‧何<note n="m142.6"/>苦‧欲，鬱瘦‧阿攝惒<note n="m142.7"/>。
（一四二）中阿含<note n="m142.8"/>梵志品雨勢經<note n="m142.9"/>第一
我聞如是：
一時，佛遊王舍城，在鷲巖山<note n="m142.10"/>中。
爾時，摩竭陀<note n="m142.11"/>王未生怨鞞 *陀提子<note n="m142.12"/>，與跋耆<note n="m142.13"/>相憎，常在眷屬數作是說：「跋耆國人有大如意足，有大威德，有大福祐，有大威神，我當斷滅跋耆人種，破壞跋耆，令跋耆人遭無量厄。」
於是，摩竭 *陀王未生怨鞞陀提子聞世尊遊王舍城，在鷲巖山中，便告大臣雨勢<note n="m142.14"/>曰：「我聞沙門瞿曇遊王舍城，在鷲巖山中。雨勢！汝往至沙門瞿曇所，汝持我名問訊聖體安快無病，氣力如常耶？當作是語：『瞿曇！摩竭 *陀王未生怨鞞陀提子問訊聖體安快無病，氣力如常耶？瞿曇！摩竭 *陀王未生怨鞞陀提子與跋耆相憎，常在眷屬數作是說：跋耆國人有大如意足，有大威德，有大福祐，有大威神，我當斷滅跋耆人種，破壞跋耆，令跋耆人遭無量厄。沙門瞿曇當何所說？』雨勢！若沙門瞿曇有所說者，汝善受持。所以者何？如是之人，終不妄說。」
大臣雨勢受王教已，乘最好乘，與五百乘俱出王舍城，卽便往詣鷲巖山中。登鷲巖山，下車步進，往詣佛所，便與世尊共相問訊，卻坐一面，白曰：「瞿曇！摩竭 *陀王未生怨鞞陀提子問訊聖體安快無病，氣力如常耶？瞿曇！摩竭陀王未生怨鞞陀提子與跋耆相憎，常在眷屬數作是說：『跋耆國人有大如意足，有大威德，有大福祐，有大威神，我當斷滅跋耆人種，破壞跋耆，令跋耆人遭無量厄。』沙門瞿曇當何所說？」
世尊聞已，告曰：「雨勢！我昔曾遊於跋耆國，彼國有寺名遮惒邏<note n="m142.15"/>。雨勢！爾時我為跋耆國人說七不衰法<note n="m142.16"/>，跋耆國人則能受行七不衰法。雨勢！若跋耆國人行七不衰法而不犯者，跋耆必勝，則為不衰。」
大臣雨勢白世尊曰：「沙門瞿曇略說此事，不廣分別，我等不能得解此義，願沙門瞿曇廣分別說，當令我等得知此義。」
世尊告曰：「雨勢！諦聽！善思念之，我當為汝廣說此義。」
大臣雨勢受教而聽。
是時，尊者阿難執拂侍佛，世尊迴顧問曰：「阿難！頗聞跋耆數數集會，多聚集耶？」
尊者<note n="m142.17"/>阿難白<note n="m142.18"/>曰：「世尊！我聞跋耆數數集會，多聚集也！」
世尊卽告大臣雨勢：「若彼跋耆數數集會，多聚集者，跋耆必勝，則為不衰。」
世尊復問尊者阿難：「頗聞跋耆共俱集會，俱作跋耆事，共俱起耶？」
尊者阿難白曰：「世尊！我聞跋耆共俱集會，俱作跋耆事，共俱起也！」
世尊復告大臣雨勢：「若彼跋耆共俱集會，俱作跋耆事，共俱起者，跋耆必勝，則為不衰。」
世尊復問尊者阿難：「頗聞跋耆未施設者不更施設，本所施設而不改易，舊跋耆法善奉行耶？」
尊者阿難白曰：「世尊！我聞跋耆未施設者不更施設，本所施設而不改易，舊跋耆法善奉行也！」
世尊復告大臣雨勢：「若彼跋耆未施設者不更施設，本所施設而不改易，舊跋耆法善奉行者，跋耆必勝，則為不衰。」
世尊復問尊者阿難：「頗聞跋耆不以力勢而犯他婦、他童女耶？」
尊者阿難白曰：「世尊！我聞跋耆不以力勢而犯他婦、他童女也！」
世尊復告大臣雨勢：「若彼跋耆不以力勢而犯他婦、他童女者，跋耆必勝，則為不衰。」
世尊復問尊者阿難：「頗聞跋耆有名德尊重者，跋耆悉共宗敬、恭奉、供養，於彼聞教則受耶？」
尊者阿難白曰：「世尊！我聞跋耆有名德尊重者，跋耆悉共宗敬、恭奉、供養，於彼聞教則受。」
世尊復告大臣雨勢：「若彼跋耆有名德尊重者<note n="m142.19"/>，跋耆悉共宗敬、恭奉、供養，於彼聞教則受者，跋耆必勝，則為不衰。」
世尊復問尊者阿難：「頗聞跋耆所有舊寺<note n="m142.20"/>，跋耆悉共修飾，遵奉、供養、禮事，本之所施常作不廢，本之所為不減損耶？」
尊者阿難白曰：「世尊！我聞跋耆所有舊寺，跋耆悉共修飾，遵奉、供養、禮事，本之所施常作不廢，本之所為不減損也！」
世尊復告大臣雨勢：「若彼跋耆所有舊寺，跋耆悉共修飾，遵奉、供養、禮事，本之所施常作不廢，本之所為不減損者，跋耆必勝，則為不衰。」
世尊復問尊者阿難：「頗聞跋耆悉共擁護諸阿羅訶，極大愛敬，常願未來阿羅訶者而欲令來，既已來者樂恒久住，常使不乏衣被、飲食、床榻、湯藥<note n="m142.21"/>、諸生活具耶？」
尊者阿難白曰：「世尊！我聞跋耆悉共擁護諸阿羅訶，極大愛敬，常願未來阿羅訶者而欲令來，既已來者樂恒久住，常使不乏衣被、飲食、床榻、湯藥、諸生活具！」
世尊復告大臣雨勢：「若彼跋耆悉共擁護諸阿羅訶，極大愛敬，常願未來阿羅訶者而欲令來，既已來者樂恒久住，常使不乏衣被、飲食、床榻、湯藥、諸生活具者，跋耆必勝，則為不衰。雨勢！跋耆行此七不衰法，諸受持此七不衰法者，跋耆必勝，則為不衰。」
於是，大臣雨勢卽從座<note n="m142.22"/>起，偏袒著衣，叉手向佛，白曰：「瞿曇！設彼跋耆成就一<note n="m142.23"/>不衰法者，摩竭陀王未生怨鞞陀提子不能伏彼，況復具七不衰法耶？瞿曇！我國事多，請退還歸。」
世尊報曰：「欲去隨意！」
於是，大臣雨勢聞佛所說，則善受持，起繞世尊三匝而去。
大臣雨勢去後不久，於是，世尊迴顧告曰：「阿難！若有比丘依鷲巖山處處住者，宣令一切盡集講堂，一切集已，便來白我。」
尊者阿難卽受佛教：「唯然，世尊！」是時，尊者阿難便行宣令，若有比丘依鷲巖山處處住者，今令一切盡集講堂。一切集已，還詣佛所，稽首作禮，卻住一面，白曰：「世尊！我已宣令，若有比丘依鷲巖山處處住者，悉令一切盡集講堂。今皆已集，唯願世尊自知其時！」
於是，世尊將尊者阿難往詣講堂，於比丘眾前敷座而坐，告諸比丘：「今為汝說七不衰法，汝等諦聽！善思念之。」
時，諸比丘白曰：「唯然。」
佛言：「云何為七？若比丘數數集會，多聚集者，比丘必勝，則法不衰。若比丘共齊集會，俱<note n="m142.24"/>作眾事，共俱起者，比丘必勝，則法不衰。若比丘未施設事不更施設，本所施設而不改易，我所說戒善奉行者，比丘必勝，則法不衰。若比丘此未來有愛喜欲共俱，愛樂彼彼<note n="m142.25"/>有起不隨者<note n="m142.26"/>，比丘必勝，則法不衰。若比丘有長老上尊俱學梵行，比丘悉共宗敬、恭奉、供養，於彼聞教則受者，比丘必勝，則法不衰。若比丘有無事處山林高巖，閑居靜處，寂無音聲，遠離，無惡，無有人民，隨順宴<note n="m142.27"/>坐，樂住不離者，比丘必勝，則法不衰。若比丘悉共擁護諸梵行者，至重愛敬，常願未來諸梵行者而欲令來，既已來者樂恒久住，常使不乏衣被、飲食、床榻、湯藥、諸生活具者，比丘必勝，則法不衰。若比丘行此七不衰法，受持不犯者，比丘必勝，則法不衰。」
於是，世尊復告諸比丘曰：「我為汝等更說七不衰法，汝等諦聽！善思念之。」
時，諸比丘白曰：「唯然。」
佛言：「云何為七？若比丘尊師，恭敬、極重供養、奉事者，比丘必勝，則法不衰。若比丘法、眾、戒、不放逸、供給、定，恭敬、極重供養、奉事者，比丘必勝，則法不衰。若比丘行此七不衰法，受持不犯者，比丘必勝，則法不衰。」
世尊復告諸比丘曰：「我為汝等更說七不衰法，汝等諦聽！善思念之。」
時<note n="m142.28"/>，諸比丘白曰：「唯然。」
佛言：「云何為七？若比丘不行於業，不樂於業，不習業者，比丘必勝，則法不衰。不行譁說，不樂譁說，不習譁說者；不行聚會，不樂聚會，不習聚會者；不行雜合，不樂雜合，不習雜合者；不行睡眠，不樂睡眠，不習睡眠者；不為利，不為譽，不為他人行梵行者；不為暫爾，不為德勝，於其中間捨方便，令德勝者，比丘必勝，則法不衰。若比丘行此七不衰法，受持不犯者，比丘必勝，則法不衰。」
世尊復告諸比丘曰：「我為汝等更說七不衰法，汝等諦聽！善思念之。」
時，諸比丘白曰：「唯然。」
佛言：「云何為七？若比丘成就信財、戒財、慚財、愧財、博<note n="m142.29"/>聞財、施財，成就慧財者，比丘必勝，則法不衰。若比丘行此七不衰法，受持不犯者，比丘必勝，則法不衰。」
世尊復告諸比丘曰：「我為汝等更說七不衰法，汝等諦聽！善思念之。」
時，諸比丘白曰：「唯然。」
佛言：「云何為七？若比丘成就信力、精<note n="m142.30"/>進力、慚力、愧力、念力、定力，成就慧力者，比丘必勝，則法不衰。若比丘行此七不衰法，受持不犯者，比丘必勝，則法不衰。」
世尊復告諸比丘曰：「我為汝等更說七不衰法，汝等諦聽！善思念之。」
時，諸比丘白曰：「唯然。」
佛言：「云何為七？若比丘修念覺支<note n="m142.31"/>，依捨離、依無欲、依滅盡，趣向出要，擇<note n="m142.32"/>法、精進、喜、息、定，修捨覺 *支<note n="m142.33"/>，依捨離、依無欲、依滅盡，趣向出要<note n="m142.34"/>者，比丘必勝，則法不衰。若比丘行此七不衰法，受持不犯者，比丘必勝，則法不衰。」
世尊復告諸比丘曰：「我為汝等更說七不衰法，汝等諦聽！善思念之。」
時，諸比丘白曰：「唯然。」
佛言：「云何為七？若比丘應與面前律與面前律，應與憶律與憶律，應與不癡律與不癡律，應與自發露與自發露，應與居與居，應與展轉與展轉，眾中起諍，當以如棄糞掃<note n="m142.35"/>止諍法止之者，比丘必勝，則法不衰。若比丘行此七不衰法，受持不犯者，比丘必勝，則法不衰。」
世尊復告諸比丘曰：「今為汝等說六慰勞法，汝等諦聽！善思念之。」
時，諸比丘白曰：「唯然。」
佛言：「云何為六？以慈身業向諸梵行，是慰勞法，愛法樂法，令愛令重，令奉令敬，令修令攝，得沙門，得<note n="m142.36"/>一心，得精進，得涅槃。如是慈口業、慈意業。若有法利，如法得利，自所飯食，至在鉢中。如是利分，布施諸梵行<note n="m142.37"/>，是慰勞法，愛法樂法，令愛令重，令奉令敬，令修令攝，得沙門，得一心，得精進，得涅槃。若有戒不缺、不穿、無穢、無黑，如地不隨他<note n="m142.38"/>，聖所稱譽，具善受持。如是戒分，布施諸梵行<note n="m142.39"/>，是慰勞法，愛法樂法，令愛令重，令奉令敬，令修令攝，得沙門，得一心，得精進，得涅槃。若有見是聖出要，明了深達，能正盡苦。如是見分，布施諸梵行<note n="m142.40"/>，是慰勞法，愛法樂法，令愛令重，令奉令敬，令修令攝，得沙門，得一心，得精進，得涅槃。我向所言六慰勞法者，因此故說。」
佛說如是，彼諸比丘聞佛所說，歡喜奉行！
雨勢經第一竟<note n="m142.41"/>（三千七字<note n="m142.42"/>）