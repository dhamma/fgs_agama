<sid n="m101"/>　　（一○一） *中阿含因品增上心經<note n="m101.62"/>第五（ *第二小土城誦）
我聞如是：
一時，佛遊舍衛國，在勝林給孤獨園。
爾時，世尊告諸比丘：「若比丘欲得增上心者，當以數數念於五相，數念五相已，生不善念，;卽便得滅；惡念滅已，心便常住，在內止息，一意得定。
「云何為五？比丘者，念相善相應，若生不善念者，彼因此相復更念異相善相應，令不生惡不善之念；彼因此相更念異相善相應已，生不善念，;卽便得滅；惡念滅已，心便常住，在內止息，一意得定。猶木工師、木工弟子，彼持墨繩，用絣<note n="m101.63"/>於木，則以利斧，斫治令直。如是，比丘！因此相復更念異相善相應，令不生惡不善之念；彼因此相更念異相善相應已，生不善念，;卽便得滅；惡念滅已，心便常住，在內止息，一意得定。若比丘欲得增上心者，當以數數念此第一相，念此相已，生不善念，卽便得滅；惡念滅已，心便常住，在內止息，一意得定。
「復次，比丘！念相善相應，若生不善念者，彼觀此念惡有災患，此念不善，此念是惡，此念智者所惡，此念若滿具者，則不得通、不得覺道、不得涅槃，令生惡不善念故。彼如是觀惡已，生不善念，;卽便得滅；惡念滅已，心便常住，在內止息，一意得定。猶人年少，端正<note n="m101.64"/>可愛，沐浴澡洗，著明淨衣，以香塗身，修治鬚髮，極令淨潔，或以死蛇、死狗、死人餘<note n="m101.65"/>半青色，;膖脹臭爛，不淨流出，繫著彼頸，彼便惡穢，不喜不樂。如是，比丘！彼觀此念，惡有災患，此念不善，此念是惡，此念智者所惡，此念若滿具者，則不得通、不得覺道、不得涅槃，令生惡不善念故。彼如是觀惡已，生不善念，卽便得滅；惡念滅已，心便常住，在內止息，一意得定。若比丘欲得增上心者，當以數數念此第二相；念此相已，生不善念，;卽便得滅；惡念滅已，心便常住，在內止息，一意得定。
「復次，比丘！念相善相應時，生不善念，觀念惡患時，復生不善念者，彼比丘不應念此念，令生惡不善念故。彼不念此念已，生不善念，;卽便得滅；惡念滅已，心便常住，在內止息，一意得定。猶有目人<note n="m101.66"/>，色在光明，而不用見<note n="m101.67"/>，彼或閉目，或身避去，於汝等意云何？色在光明，彼人可得受色相耶？答曰：『不也。』如是，比丘不應念此念，令生惡不善念故。彼不念此念已，生不善念，卽便得滅；惡念滅已，心便常住，在內止息，一意得定。若比丘欲得增上心者，當以數數念此第三相，念此相已，生不善念，卽便得滅；惡念滅已，心便常住，在內止息，一意得定。
「復次，比丘！念相善相應時生不善念，觀念惡患時亦生不善念，不念念時復生不善念者，彼比丘為此念，當以思行漸減其念，令不生惡不善之念。彼為此念，當以思行漸減念已，生不善念，卽便得滅；惡念滅已，心便常住，在內止息，一意得定。猶人行道，進路急速，彼作是念：我何為速，我今寧可徐徐行耶？彼卽徐行。復作是念：我何為徐行，寧可住耶？彼卽便住。復作是念：我何為住，寧可坐耶？彼卽便坐。復作是念：我何為坐，寧可臥耶？彼卽便臥。如是，彼人漸漸息身麁行，當知比丘亦復如是。彼為此念，當以思行漸減其念，令不生惡不善之念；彼為此念，當以思行漸減念已，生不善念，卽便得滅；惡念滅已，心便常住，在內止息，一意得定。若比丘欲得增上心者，當以數數念此第四相，念此相已，生不善念，卽便得滅；惡念滅已，心便常住，在內止息，一意得定。
「復次，比丘！念相善相應時生不善念，觀念惡患時亦生不善念，不念念時亦生不善念，當以思行漸減念時復生不善念者，彼比丘應如是觀。比丘者，因此念故，生不善念，彼比丘便齒齒相著，舌逼上齶，以心修心，受持降伏，令不生惡不善之念；彼以心修心，受持降伏已，生不善念，卽便得滅；惡念滅已，心便常住，在內止息，一意得定。猶二力士捉一羸人，受持降伏。如是，比丘！齒齒相著，舌逼上齶<note n="m101.68"/>，以心修心，受持降伏，令不生惡不善之念；彼以心修心，受持降伏已，生不善念，卽便得滅；惡念滅已，心便常住，在內止息，一意得定。若比丘欲得增上心者，當以數數念此第五相，念此相已，生不善念，卽便得滅；惡念滅已，心便常住，在內止息，一意得定。
「若比丘欲得增上心者，當以數數念此五相，數念五相已，生不善念，卽便得滅；惡念滅已，心便常住，在內止息，一意得定。若比丘念相善相應時不生惡念，觀念惡患時亦不生惡念，不念念時亦不生惡念，若以思行漸減念<note n="m101.69"/>時亦不生惡念，以心修心、受持降伏時亦不生惡念者，便得自在。欲念則念，不念則不念，若比丘欲念則念，不欲念則不念者，是謂比丘隨意諸念，自在諸念跡。」
佛說如是，彼諸比丘聞佛所說，歡喜奉行！
增上心經第五竟<note n="m101.70"/>（千四百五十六字<note n="m101.71"/>）