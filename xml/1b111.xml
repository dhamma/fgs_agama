<sid n="m111"/>　　（一一一） *中阿含林品達梵行經<note n="m111.49"/>第五（ *第二小土城誦）
我聞如是：
一時，佛遊拘樓瘦，在劍磨瑟曇拘樓都邑。
爾時，世尊告諸比丘：「我當為汝說法，初妙、中妙、竟亦妙，有文有義，具足清淨，顯現梵行，謂名達梵行<note n="m111.50"/>，能盡諸漏。汝等諦聽！善思念之。」
時，諸比丘受教而聽。
世尊告曰：「汝等當知漏，知漏所因生，知漏有報，知漏勝如<note n="m111.51"/>，知漏滅盡，知漏滅道。汝等當知覺<note n="m111.52"/>，知覺所因生，知覺有報，知覺勝如，知覺滅盡，知覺滅道。汝等當知想<note n="m111.53"/>，知想所因生，知想有報，知想勝如，知想滅盡，知想滅道。汝等當知欲<note n="m111.54"/>，知欲所因生，知欲有報，知欲勝如，知欲滅盡，知欲滅道。汝等當知業<note n="m111.55"/>，知業所因生，知業有報，知業勝如，知業滅盡，知業滅道。汝等當知苦<note n="m111.56"/>，知苦所因生，知苦有報，知苦勝如，知苦滅盡，知苦滅道。
「云何知漏？謂有三漏──欲漏、有漏、無明漏，是謂知漏。云何知漏所因生？謂無明也，因無明則便有漏，是謂知漏所因生。云何知漏有報？謂無明纏者，為諸漏所漬，彼因此受報，或得善處，或得惡處，是謂知漏有報。云何知漏勝如？謂或有漏生地獄中，或有漏生畜生中，或有漏生餓鬼中，或有漏生天上，或有漏生人間，是謂知漏勝如。云何知漏滅盡？謂無明滅，漏便滅，是謂知漏滅盡。云何知漏滅道？謂八支聖道，正見……乃至正定為八，是謂知漏滅道。若比丘如是知漏，知漏所因生，知漏受報，知漏勝如，知漏滅盡，知漏滅道者，是謂達梵行，能盡一切漏。
「云何知覺？謂有三覺──樂覺、苦覺、不苦不樂覺，是謂知覺。云何知覺所因生？謂更樂<note n="m111.57"/>也，因更樂則便有覺，是謂知覺所因生。云何知覺有報？謂愛<note n="m111.58"/>也，愛為覺報，是謂知覺有報。云何知覺勝如？謂比丘者，覺樂覺時便知覺樂覺，覺苦覺時便知覺苦覺，覺不苦不樂覺時便知覺不苦不樂覺；樂身、苦身、不苦不樂身，樂心、苦心、不苦不樂心，樂食、苦食、不苦不樂食，樂無食、苦無食、不苦不樂無食，樂欲、苦欲、不苦不樂欲，樂無欲覺<note n="m111.59"/>、苦無欲覺、不苦不樂無欲覺時，便知覺不苦不樂無欲覺，是謂知覺勝如。云何知覺滅盡？謂更樂滅，覺便滅，是謂知覺滅盡。云何知覺滅道？謂八支聖道，正見……乃至正定為八，是謂知覺滅道。若比丘如是知覺，知覺所因生，知覺有報，知覺勝如，知覺滅盡，知覺滅道者，是謂達梵行，能盡一切覺。
「云何知想？謂有四想。比丘者，小想亦知，大想亦知，無量想亦知，無所有處想亦知，是謂知想。云何知想所因生？謂更樂也，因更樂則便有想，是謂知想所因生。云何知想有報？謂說也，隨其想便說，是謂知想有報<note n="m111.60"/>。云何知想勝如？謂或有想想色，或有想想聲，或有想想香，或有想想味，或有想想觸，是謂知想勝如。云何知想滅盡？謂更樂滅想便滅，是謂知想滅盡。云何知想滅道？謂八支聖道，正見……乃至正定為八，是謂知想滅道。若比丘如是知想，知想所因生，知想有報，知想勝如，知想滅盡，知想滅道者，是謂達梵行，能盡一切想。
「云何知欲？謂有五欲功德<note n="m111.61"/>，可愛、可喜、美色、欲想應、甚可樂<note n="m111.62"/>。云何為五？眼知色，耳知聲，鼻知香，舌知味，身知觸，是謂知欲。云何知欲所因生？謂更樂也，因更樂則便有欲，是謂知欲所因生。云何知欲有報？謂隨欲種愛樂，著而住彼，因此受報有福處、無福處、不動處<note n="m111.63"/>，是謂知欲有報。云何知欲勝如？謂或有欲欲色，或有欲欲聲，或有欲欲香，或有欲欲味，或有欲欲觸，是謂知欲勝如。云何知欲滅盡？謂更樂滅欲便滅，是謂知欲滅盡。云何知欲滅道？謂八支聖道，正見……乃至正定為八，是謂知欲滅道。若比丘如是知欲，知欲所因生，知欲受報，知<note n="m111.64"/>欲勝如，知欲滅盡，知欲滅道者，是謂達梵行，能盡一切欲。
「云何知業？謂有二業──思、已思業<note n="m111.65"/>，是謂知業。云何知業所因生？謂更樂也，因更樂則便有業，是謂知業所因生。云何知業有報？謂或有業黑<note n="m111.66"/>有黑報，或有業白<note n="m111.67"/>有白報，或有業黑白黑白報，或有業不黑不白無報，業業盡，是謂知業有報。云何知業勝如？謂或有業生地獄中，或有業生畜生中，或有業生餓鬼中，或有業生天上，或有業生人間，是謂知業勝如。云何知業滅盡？謂更樂滅業便滅，是謂知業滅盡。云何知業滅道？謂八支聖道，正見……乃至正定為八，是謂知業滅道。若比丘如是知業，知業所因生，知業有報，知業勝如，知業滅盡，知業滅道者，是謂達梵行，能盡一切業。
「云何知苦？謂生苦、老苦、病苦、死苦、怨憎會苦、愛別離苦、所求不得苦、略五盛陰苦，是謂知苦。云何知苦所因生？謂愛也，因愛生苦，是謂知苦所因生。云何知苦有報？謂或有苦微遲滅，或有苦微疾滅，或有苦盛遲滅，或有苦盛疾滅，苦苦盡，是謂知苦有報。云何知苦勝如？謂不多聞愚癡凡夫，不遇善知識，不御聖法，身<note n="m111.68"/>生覺極苦甚重苦，命將欲絕，出此從外，更求於彼。或有沙門、梵志持一句咒，或二、三、四、多句咒，或持百句咒，彼<note n="m111.69"/>治我苦，如是因求生苦，因集<note n="m111.70"/>生苦，苦滅，是謂知苦勝如。云何知苦滅盡？謂愛滅苦便滅，是謂知苦滅盡。云何知苦滅道？謂八支聖道，正見……乃至正定為八，是謂知苦滅道。若比丘如是知苦，知苦所因生，知苦有報，知苦勝如，知苦滅盡，知苦滅道者，是謂達梵行，能盡一切苦。」
佛說如是，彼諸比丘聞佛所說，歡喜奉行！
達梵行經第五竟<note n="m111.71"/>（一千六百四十二字<note n="m111.72"/>）