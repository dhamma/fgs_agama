<sid n="d16"/>（一六）佛說長阿含<note n="d11.98"/>第二分善生經<note n="d11.99"/>第十二
如是我聞：
一時，佛在羅閱祇耆闍崛山中，與大比丘眾千二百五十人俱。
爾時，世尊時到<note n="d11.100"/>著衣持鉢，入城乞食。時，羅閱祇城內有長者子<note n="d11.101"/>，名曰善生<note n="d11.102"/>，清旦出城，詣園遊觀，初沐浴訖，舉身皆濕，向諸方禮，東、西、南、北、上、下諸方，皆悉周遍。
爾時，世尊見長者子<note n="d11.103"/>善生詣園遊觀，初沐浴訖，舉身皆濕，向諸方禮。世尊見已，卽詣其所，告善生言：「汝以何緣，清旦出城，於園林中，舉身皆濕，向諸方禮？」
爾時，善生白佛言：「我父臨命終時，遺敕我言：『汝欲禮者，當先禮東方、南方、西方、北方、上方、下<note n="d11.104"/>方。』我奉承父教不敢違背，故澡浴訖，先叉手東面，向東方禮；南、西、北方，上、下諸方，皆悉周遍。」
爾時，世尊告善生曰：「長者子！有此方名耳，非為不有；然我賢聖法中，非禮此六方以為恭敬。」
善生白佛言：「唯願世尊善為我說賢聖法中禮六方法！」
佛告長者子：「諦聽！諦聽！善思念之，當為汝說。」
善生對曰：「唯然，願樂欲聞！」
佛告善生：「若長者、長者子知四結業<note n="d11.105"/>，不於四處而作惡行，又復能知六損財業<note n="d11.106"/>，是謂，善生<note n="d11.107"/>！長者、長者子離四惡行，禮敬六方。今世亦善，後獲善報，今世根基，後世根基，於現法中，智者所稱，獲世<note n="d11.108"/>一果，身壞命終，生天、善處<note n="d11.109"/>。善生！當知四結行者：一者殺生，二者盜竊，三者淫逸<note n="d11.110"/>，四者妄語，是四結行。云何為四處？一者欲，二者恚，三者怖，四者癡。若長者、長者子於此四處而作惡者，則有損耗。」佛說是已，復作頌曰：
「欲瞋及怖癡，有此四法者；
名譽日損減，如月向於晦。」
佛告善生：「若長者、長者子於此四處不為惡者，則有增益。」爾時，世尊重作頌曰：
「於欲恚怖癡，不為惡行者；
名譽日增廣，如月向上滿。」
佛告善生：「六損財業者：一者耽湎於酒，二者博戲，三者放蕩，四者迷於伎樂，五者惡友相得，六者懈墮，是為六損財業。善生！若長者、長者子解知四結行，不於四處而為惡行，復知六損財業，是為<note n="d11.111"/>，善生！於四處得離，供養六方。今善後善，今世根基，後世根基，於現法中，智者所譽，獲 *世一果，身壞命終，生天、善處。善生！當知飲酒有六失：一者失財，二者生病，三者鬥諍，四者惡名流布，五者恚怒暴生，六者智慧日損。善生！若彼長者、長者子飲酒不已，其家產業日日損減。善生！博戲有六失，云何為六？一者財產日耗，二者雖勝生怨，三者智者所責，四者人不敬信，五者為人疏外，六者生盜竊心。善生！是為博戲六失。若長者、長者子博戲不已，其家產業日日損減。放蕩有六失：一者不自護身，二者不護財貨，三者不護子孫，四者常自驚懼，五者諸苦惡法常<note n="d11.112"/>自纏身，六者喜生虛妄，是為放蕩六失。若長者、長者子放蕩不已，其家財產日日損減。
「善生！迷於伎樂復有六失：一者求歌，二者<note n="d11.113"/>求舞，三者求琴瑟，四者波內早<note n="d11.114"/>，五者多羅槃<note n="d11.115"/>，六者首呵那<note n="d11.116"/>，是為伎樂六失。若長者、長者子伎樂不已，其家財產日日損減。惡友相得復有六失：一者方便生欺，二者好喜屏處，三者誘他家人，四者圖謀他物，五者財利自向，六者好發他過，是為惡友六失。若長者、長者子習惡友不已，其家財產日日損減。懈墮有六失：一者富樂不肯作務，二者貧窮不肯勤修，三者寒時不肯勤修，四者熱時不肯勤修，五者時早不肯勤修，六者時晚不肯勤修，是為懈墮六失。若長者、長者子懈墮不已，其家財業日日損減。」佛說是已，復作頌曰：
「迷惑於酒者，還有酒伴黨；
財產正集聚<note n="d11.117"/>，隨已<note n="d11.118"/>復散盡。
飲酒無節度，常喜歌舞戲；
晝出遊他家，因此自陷墜<note n="d11.119"/>。
隨惡友不改，誹謗出家人；
邪見世所嗤，行穢人所黜。
好惡<note n="d11.120"/>著外色，但論勝負事；
親要<note n="d11.121"/>無返<note n="d11.122"/>復，行穢人所黜。
為酒所荒迷，貧窮不自量；
輕財好奢用，破家致禍患。
擲博𣎴飲酒，共伺他淫女；
翫習卑鄙行，如月向於晦。
行惡能受惡，與惡友同事；
今世及後世，終始無所獲。
晝則好睡眠，夜覺多希望；
獨昏無善友，不能修家務。
朝夕不肯作，寒暑復懈墮；
所為事不究，亦復毀成功。
若不計寒暑，朝夕勤修務；
事業無不成，至終無憂患。」
佛告善生：「有四怨如親，汝當覺知。何謂為四？一者畏伏，二者美言，三者敬順，四者惡友。」
佛告善生：「畏伏有四事，云何為四？一者先與後奪，二者與少望多，三者畏故強親，四者為利故親，是為畏伏四事。」
佛告善生：「美言親復有四事，云何為四？一者善惡斯順，二者有難捨離，三者外有善來密<note n="d11.123"/>止之，四者見有危事便排擠<note n="d11.124"/>之，是為美言親四事。敬順親復有四事，云何為四？一者先誑，二者後誑，三者現誑，四者見有小過便加杖之，是為敬順親四事。惡友親復有四事，云何為四？一者飲酒時為友，二者博戲時為友，三者淫*逸時為友，四者歌舞時為友，是為惡友親四事。」世尊說此已，復作頌曰：
「畏伏而強親，美言親亦爾；
敬順虛誑親，惡友為惡親。
此親不可恃，智者當<note n="d11.125"/>覺知；
宜速遠離之，如避於嶮道。」
佛告善生：「有四親<note n="d11.126"/>可親，多所饒益，為人救護。云何為四？一者止非，二者慈愍，三者利人，四者同事，是為四親可親，多所饒益，為人救護，當親近之。善生！止<note n="d11.127"/>非有四事，多所饒益，為人救護。云何為四？一者見人為惡則能遮止，二者示人正直，三者慈心愍念，四者示人天<note n="d11.128"/>路，是為四止非，多所饒益，為人救護。
「復次，慈愍有四事：一者見利代喜，二者見惡代憂，三者稱譽人德，四者見人說惡便能抑制，是為四慈愍，多所饒益，為人救護。利益有四，云何為四？一者護彼不令放逸，二者護彼放逸失財，三者護彼使不恐怖，四者屏相教誡<note n="d11.129"/>，是為四利人，多所饒益，為人救護。同事有四，云何為四？一者為彼不惜身命，二者為彼不惜財寶，三者為彼濟其恐怖，四者為彼屏相教 *誡，是為四同事，多所饒益，為人救護。」世尊說是已，復作頌曰：
「制非防惡親，慈愍存<note n="d11.130"/>他親；
利人益彼親，同事齊己親。
此親乃可親，智者所附近；
親中無等親，如慈母親子。
若欲親可親，當親堅固親；
親者戒具足，如火光照人。」
佛告善生：「當知六方，云何為六方<note n="d11.131"/>？父母為東方，師長為南方，妻婦為西方，親黨為北方，僮僕為下方，沙門、婆羅門、諸高行者為上方。善生！夫為人子，當以五事敬順父母。云何為五？一者供奉能使無乏，二者凡有所為先白父母，三者父母所為恭順不逆，四者父母正令不敢違背，五者不斷父母所為正業。善生！夫為人子，當以此五事敬順父母。父母復以五事敬親<note n="d11.132"/>其子。云何為五？一者制子不聽為惡，二者指授示其善處，三者慈愛入骨徹髓，四者為子求善婚娶，五者隨時供給所須。善生！子於父母敬順恭奉，則彼方安隱，無有憂畏。
「善生！弟子敬奉師長復有五事。云何為五？一者給侍所須，二者禮敬供養，三者尊重戴仰，四者師有教敕敬順無違，五者從師聞法善持不忘。善生！夫為弟子當以此五法敬事師長。師長復以五事敬視弟子。云何為五？一者順法調御，二者誨其未聞，三者隨其所問<note n="d11.133"/>令善解義<note n="d11.134"/>，四者示其善友，五者盡以<note n="d11.135"/>所知誨授不悋。善生！弟子於師長敬順恭奉，則彼方安隱，無有憂畏。
「善生！夫之敬妻亦有五事。云何為五？一者相待以禮，二者威嚴不闕<note n="d11.136"/>，三者衣食隨時，四者莊嚴以時，五者委付家內。善生！夫以此五事敬待於妻。妻復以五事恭敬於夫。云何為五？一者先起，二者後坐，三者和言，四者敬順，五者先意承旨。善生！是為夫<note n="d11.137"/>之於妻<note n="d11.138"/>敬待，如是則彼方安隱，無有憂畏。
「善生！夫為人者，當以五事親敬親族。云何為五？一者給施，二者善言，三者利益，四者同利，五者不欺。善生！是為五事親敬親族。親族亦以五事親敬於人。云何為五？一者護放逸，二者護放逸失財，三者護恐怖<note n="d11.139"/>，四者屏相教 *誡，五者常相稱歎。善生！如是敬視<note n="d11.140"/>親族，則彼方安隱，無有憂畏。
「善生！主於僮使以五事教授。云何為五？一者隨能使役，二者飲食隨時，三者賜勞隨時，四者病與醫藥，五者縱其休假<note n="d11.141"/>。善生！是為五事教授僮使。僮使復以五事奉事其主。云何為五？一者早起，二者為事周密，三者不與不取，四者作務以次，五者稱揚主名。是為主待僮使，則彼方安隱，無有憂畏。
「善生！檀越<note n="d11.142"/>當以五事供奉沙門、婆羅門。云何為五？一者身行慈，二者口行慈，三者意行慈，四者以時施，五者門不制止。善生！若檀越以此五事供奉沙門、婆羅門。沙門、婆羅門當復以六事而教授之。云何為六？一者防護不令為惡，二者指授善處，三者教懷善心，四者使未聞者聞，五者已聞能使善解，六者開示天路<note n="d11.143"/>。善生！如是檀越恭奉沙門、婆羅門，則彼方安隱，無有憂畏。」世尊說已，重說偈曰：
「父母為東方，師長為<note n="d11.144"/>南方，
妻婦為西方，親族為北<note n="d11.145"/>方，
僮僕<note n="d11.146"/>為下方，沙門為上方。
諸有長者子，禮敬於諸方；
敬順不失時，死皆得生天。
惠施及軟言，利人多所益，
同利等彼己，所有與人共。
此四多負荷，任重如車輪；
世間無此四，則無有孝養。
此法在世間，智者所撰<note n="d11.147"/>擇；
行則獲大果，名稱遠流布。
嚴飾於牀座，供設上飲食；
供給所當得，名稱遠流布。
親舊不相遺，示以利益事；
上下常和同，於此得善譽。
先當習伎<note n="d11.148"/>藝，然後獲財業;
財業既已具，宜當自守護。
出財未至奢，當撰擇前人；
欺誑觝<note n="d11.149"/>突者，寧乞未舉與<note n="d11.150"/>。
積財從小起，如蜂集眾花；
財寶日滋息，至終無損耗。
一食知止足，二修業勿怠，
三當先儲積，以擬於空乏，
四耕田商賈，擇<note n="d11.151"/>地而置牧，
五當起塔廟，六立僧房舍，
在家勤六業，善修勿失時。
如是修業者，則家無損減；
財寶日滋長，如海吞眾流。」
爾時，善生白世尊言：「甚善！世尊！實過本望，踰<note n="d11.152"/>我父教，能使覆者得仰，閉者得開，迷者得悟，冥室燃燈，有目得視。如來所說，亦復如是，以無數方便，開悟愚冥，現清白法<note n="d11.153"/>。所以者何？佛為如來、至真、等<note n="d11.154"/>正覺，故能開示，為世明導。今我歸依佛、歸依法、歸依僧，唯願世尊聽我於正法中為優婆塞<note n="d11.155"/>！自今日始，盡形壽不殺、不盜、不淫、不欺、不飲酒<note n="d11.156"/>。」
爾時，善生聞佛所說，歡喜奉行！
 *佛說長阿含經卷第十一