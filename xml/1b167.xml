<sid n="m167"/>　　（一六七） *中阿含根本分別品阿難說經<note n="m167.51"/>第六（ *第四分別誦）
我聞如是：
一時，佛遊舍衛國，在勝林給孤獨園。
爾時，尊者阿難為諸比丘夜集講堂，說跋地羅帝偈及其義也。
爾時，有一比丘過夜平旦，往詣佛所，稽首作禮，卻坐一面，白曰：「世尊！彼尊者阿難為諸比丘夜集講堂，說跋地羅帝偈及其義也。」
於是，世尊告一比丘：「汝往至阿難比丘所，作如是語：『阿難！世尊呼汝。』」
彼一比丘受世尊教，卽從座起，稽首佛足，繞三匝而去，往至尊者阿難所而語曰：「世尊呼尊者阿難。」
尊者阿難卽往佛所，稽首作禮，卻住一面。世尊問曰：「阿難！汝實為諸比丘夜集講堂，說跋地羅帝偈及其義耶？」
尊者阿難答曰：「唯然。」
世尊問曰：「阿難！汝云何為諸比丘說跋地羅帝偈及其義耶？」
尊者阿難卽便說曰：
「慎莫念過去，亦勿願未來；
過去事已滅，未來復未至。
現在所有法，彼亦當為思；
念無有堅強，慧者覺如是。
若<note n="m167.52"/>作聖人行，孰知愁於死？
我要不會彼，大苦災患終。
如是行精勤<note n="m167.53"/>，晝夜無懈怠；
是故常當說，跋地羅帝偈。」
世尊卽復問曰：「阿難！云何比丘念過去耶？」
尊者阿難答曰：「世尊！若有比丘樂過去色，欲、著、住；樂過去覺、想、行、識，欲、著、住，如是比丘念過去也。」
世尊卽復問曰：「阿難！云何比丘不念過去？」
尊者阿難答曰：「世尊！若比丘不樂過去色，不欲、不著、不住；不樂過去覺、想、行、識，不欲、不著、不住，如是比丘不念過去。」
世尊卽復問曰：「阿難！云何比丘願未來耶？」
尊者阿難答曰：「世尊！若比丘樂未來色，欲、著、住；樂未來覺、想、行、識，欲、著、住，如是比丘願未來也。」
世尊卽復問曰：「阿難！云何比丘不願未來？」
尊者阿難答曰：「世尊！若比丘不樂未來色，不欲、不著、不住；不樂未來覺、想、行、識，不欲、不著、不住，如是比丘不願未來。」
世尊卽復問曰：「阿難！云何比丘受現在法？」
尊者阿難答曰：「世尊！若比丘樂現在色，欲、著、住；樂現在覺、想、行、識，欲、著、住，如是比丘受現在法。」
世尊卽復問曰：「阿難！云何比丘不受現在法？」
尊者阿難答曰：「世尊！若比丘不樂現在色，不欲、不著、不住；不樂現在覺、想、行、識，不欲、不著、不住，如是比丘不受現在法。世尊！我以如是為諸比丘夜集講堂，說跋地羅帝偈及其義也。」
於是，世尊告諸比丘：「善哉！善哉！我弟子有眼、有智、有義、有法。所以者何？謂弟子在師面前如是句、如是文廣說此義，實如阿難比丘所說，汝等應當如是受持！所以者何？此說觀義應如是也。」
佛說如是，尊者阿難及諸比丘聞佛所說，歡喜奉行！
阿難說經第六竟<note n="m167.54"/>（七百七十二字<note n="m167.55"/>）