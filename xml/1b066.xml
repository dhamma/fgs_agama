　　（六六） *中阿含王相應品說本經<note n="m66.30"/>第九<note n="m66.31"/>（第二小土城誦<note n="m66.32"/>）
我聞如是：
一時，佛遊波羅㮈，在仙人住處鹿野園中。
時，諸比丘於中食後，以小因緣集坐講堂，共論此事：「云何，諸賢！居士在家何者為勝？為比丘等持戒妙法，成就威儀，入家受食耶？為朝朝益利<note n="m66.33"/>百千萬倍乎？」
或有比丘作是說者：「諸賢！何用 *益利百千萬倍，唯此至要，若有比丘持戒妙法，成就威儀，入家受食，非為朝朝 *益利百千萬倍。」
是時，尊者阿那律陀<note n="m66.34"/>亦在眾中，於是，尊者阿那律陀告諸比丘：「諸賢！何用 *益利百千萬倍？設復過是，唯此至要，若有比丘持戒妙法，成就威儀，入家受食，非為朝朝 *益利百千萬倍。所以者何？我憶昔時在此波羅㮈國為貧窮人，唯仰捃拾客擔生活<note n="m66.35"/>。是時，此波羅㮈國災旱、早霜、蟲蝗<note n="m66.36"/>，五穀<note n="m66.37"/>不熟，人民荒儉，乞求難得。是時，有一辟支佛，名曰無患<note n="m66.38"/>，依此波羅㮈住。於是，無患辟支佛過夜平旦著衣持鉢，入波羅㮈而行乞食。我於爾時為捃拾故，早出波羅㮈。諸賢！我登出時，逢<note n="m66.39"/>見無患辟支佛入彼。時，無患辟支佛持淨鉢<note n="m66.40"/>入，如本淨鉢出。
「諸賢！我時捃還入波羅㮈<note n="m66.41"/>，復見無患辟支佛出。彼見我已，便作是念：我旦入時，見此人出；我今還出，復見此人入，此人或能未得食也，我今寧可隨此人去。時，辟支佛便追尋我，如影隨形。諸賢！我持捃還到家，捨擔而迴顧視，便見無患辟支佛來追尋我後，如影隨形。我見彼已，便作是念：我旦出時，見此仙人入城乞食，今此仙人或未得食，我寧可自闕己食，分與此仙人。作是念已，卽持食分與辟支佛，白曰：『仙人！當知此食是我己分，為慈愍故，願哀受之！』時，辟支佛卽答我曰：『居士！當知今年災旱、早霜、蟲 *蝗，五穀不熟，人民荒儉，乞求難得，汝可減半著我鉢中，汝自食半，俱得存命，如是者好。』我復白曰：『仙人！當知我在居家自有釜竈、有樵薪、有穀米，飲食早晚亦無時節，仙人！當為慈愍我故，盡受此食！』時，辟支佛為慈愍故，便盡受之。
「諸賢！我因施彼一鉢食福，七反生天，得為天王；七反生人，復為人王。諸賢！我因施彼一鉢食福，得生如此釋種族中，大富豐饒，多諸畜牧、封戶、食邑，資財無量，珍寶具足。諸賢！我因施彼一鉢食福，棄捨百千姟金錢王，出家學道，況復其餘種種雜物。諸賢！我因施彼一鉢食福，為王、王臣、梵志、居士、一切人民所見識待，及四部眾比丘、比丘尼、優婆塞、優婆夷<note n="m66.42"/>所見敬重。諸賢！我因施彼一鉢食福，常為人所請<note n="m66.43"/>求，令受飲食、衣被、氍氀、毾㲪、床褥、綩綖、病瘦湯藥、諸生活具，非不請求。若我爾時知彼沙門是無著真人者，所獲福報當復轉倍，受大果報，極妙功德，明所徹照，極廣甚大。」
於是，尊者阿那律陀無著真人逮正解脫，說此頌曰：
「我憶昔貧窮，唯仰捃拾活；
闕己供沙門，無患最上德。
因此生釋種，名曰阿那律；
善解能歌舞，作樂常歡喜。
我得見世尊，正覺如甘露；
見已生信樂，棄捨家學道。
我得識宿命，知本之所生；
生三十三天，七反住<note n="m66.44"/>於彼。
此七彼亦七，世受生十四；
人間及天上，初不墮惡處。
我今知死生，眾生往來處；
知他心是非，賢聖五娛樂。
得五支禪定<note n="m66.45"/>，常息心靜默；
已得靜正住，便逮淨天眼。
所為今學道，遠離棄捨家；
我今獲此義，得入佛境界。
我不樂於死，亦不願於生；
隨時任所適，建立正念智。
隨耶離<note n="m66.46"/>竹林，我命在彼盡；
當在竹林下，無餘般涅槃<note n="m66.47"/>。」
爾時，世尊在於燕坐，以淨天耳出過於人，聞諸比丘於中食後集坐講堂，共論此事。
世尊聞已，則於晡時從燕坐起，往至講堂比丘眾前，敷座而坐，問諸比丘：「汝等今日以何事故集坐講堂？」
時，諸比丘白曰：「世尊！我等今日以尊者阿那律陀因過去事而說法故集坐講堂。」
於是，世尊告諸比丘：「汝等今日欲從佛聞因未來事而說法耶？」
諸比丘白曰：「世尊！今正是時。善逝！今正是時。若世尊為諸比丘因未來事而說法者，諸比丘聞已，當善受持。」
世尊告曰：「諸比丘！諦聽！諦聽！善思念之，吾當為汝廣分別說。」
時，諸比丘受教而聽。
世尊告曰：「諸比丘！未來久遠當有人民壽八萬歲。人壽八萬歲時，此閻浮洲極大富樂，多有人民，村邑相近，如雞一飛。諸比丘！人壽八萬歲時，女年五百乃當出嫁。諸比丘！人壽八萬歲時，唯有如是病，謂寒、熱、大小便、欲、飲食<note n="m66.48"/>、老、更無餘患。
「諸比丘！人壽八萬歲時，有王名螺<note n="m66.49"/>，為轉輪王，聰明智慧，有四種軍，整御天下，由己自在，如法法王成就七寶。彼七寶者，輪寶、象寶、馬寶、珠寶、女寶、居士寶、主兵臣寶，是<note n="m66.50"/>為七。千子具足，顏貌端正，勇猛無畏，能伏他眾。彼當統領此一切地乃至大海，不以刀杖，以法教令，令得安樂。有大金幢，諸寶嚴飾，舉高千肘，圍十六肘，彼當竪之。既竪之後，下便布施沙門、梵志、貧窮、孤獨、遠來乞者，以飲食、衣被、車乘、華鬘、散華、塗香、屋舍、床褥、氍氀、綩綖、給使、明燈。彼施此已，便剃除鬚髮，著袈裟衣，至信、捨家、無家、學道。彼族姓子所為，剃除鬚髮，著袈裟衣，至信、捨家、無家、學道者，唯無上梵行訖，於現法中自知自覺，自作證成就遊：生已盡，梵行已立，所作已辦，不更受有，知如真。」
爾時，尊者阿夷哆<note n="m66.51"/>在眾中坐，於是，尊者阿夷哆卽從座<note n="m66.52"/>起，偏袒著衣，叉手向佛，白曰：「世尊！我於未來久遠人壽八萬歲時，可得作王，號名曰螺，為轉輪王，聰明智慧，有四種軍，整御天下，由己自在，如法法王成就七寶。彼七寶者，輪<note n="m66.53"/>寶、象寶、馬寶、珠寶、女寶、居士寶、主兵臣寶，是為七。我當有千子具足，顏貌端正，勇猛無畏，能伏他眾。我當統領此一切地乃至大海，不以刀杖，以法教令，令得安樂。有大金幢，諸寶嚴飾，舉高千肘，圍十六肘，我當竪之。既竪之後，下便布施沙門、梵志、貧窮、孤獨、遠來乞者，以飲食、衣被、車乘、花鬘、散華、塗香、屋舍、床褥、氍氀、綩綖、給使、明燈。我施此已，便剃除鬚髮，著袈裟衣，至信、捨家、無家、學道。我族姓子所為，剃除鬚髮，著袈裟衣，至信、捨家、無家、學道者，唯無上梵行訖，於現法中自知自覺，自作證成就遊：生已盡，梵行已立，所作已辦，不更受有，知如真。」
於是，世尊訶尊者阿夷哆曰：「汝愚癡人！應更一死，而求再終。所以者何？謂汝作是念：世尊！我於未來久遠人壽八萬歲時，可得作王，號名曰 *螺，為轉輪王，聰明智慧，有四種軍，整御天下，由己自在，如法法王成就七寶。彼七寶者，輪寶、象寶、馬寶、珠寶、女寶、居士寶、主兵臣寶，是為七。我當有千子具足，顏貌端正，勇猛無畏，能伏他眾。我當統領此一切地乃至大海，不以刀杖，以法教令，令得安樂。有大金幢，諸寶嚴飾，舉高千肘，圍十六肘，我當𣾂之。既𣾂之後，下便布施沙門、梵志、貧窮、孤獨、遠來乞者，以飲食、衣被、車乘、華鬘、散華、塗香、屋舍、床褥、氍氀、綩綖、給使、明燈。我施此已，便剃除鬚髮，著袈裟衣，至信、捨家、無家、學道。我族姓子所為，剃除鬚髮，著袈裟衣，至信、捨家、無家、學道者，唯無上梵行訖，於現法中自知自覺，自作證成就遊：生已盡，梵行已立，所作已辦，不更受有，知如真。」
世尊告曰：「阿夷哆！汝於未來久遠人壽八萬歲時，當得作王，號名曰螺，為轉輪王，聰明智慧，有四種軍，整御天下，由己自在，如法法王成就七寶。彼七寶者，輪寶、象寶、馬寶、珠寶、女寶、居士寶、主兵臣寶，是為七。汝當有千子具足，顏貌端正，勇猛無畏，能伏他眾。汝當統領此一切地乃至大海，不以刀杖，以法教令，令得安樂。有大金幢，諸寶嚴飾，舉高千肘，圍十六肘，汝當𣾂之。既𣾂之後，下便布施沙門、梵志、貧窮、孤獨、遠來乞者，以飲食、衣被、車乘、華鬘、散華、塗香、屋舍、床褥、氍氀、綩綖、給使、明燈。汝施此已，便剃除鬚髮，著袈裟衣，至信、捨家、無家、學道。汝族姓子所為，剃除鬚髮，著袈裟衣，至信、捨家、無家、學道者，唯無上梵行訖，於現法中自知自覺，自作證成就遊：生已盡，梵行已立，所作已辦，不更受有，知如真。」
佛告諸比丘：「未來久遠人壽八萬歲時，當有佛，名彌勒<note n="m66.54"/>如來、無所著、等正覺、明行成為、善逝、世間解、無上士、道法御、天人師，號佛、眾祐；猶如我今已成如來、無所著、等正覺、明行成為、善逝、世間解、無上士、道法御、天人師，號佛、眾祐。彼於此世，天及魔、梵、沙門、梵志，從人至天，自知自覺，自作證成就遊；猶如我今於此世，天及魔、梵、沙門、梵志，從人至天，自知自覺，自作證成就遊。彼當說法，初妙、中妙、竟亦妙，有義有文，具足清淨，顯現梵行；猶如我今說法，初妙、中妙、竟亦妙，有義有文，具足清淨，顯現梵行。彼當廣演流布梵行，大會無量，從人至天，善發顯現；猶如我今廣演流布梵行，大會無量，從人至天，善發顯現。彼當有無量百千比丘眾，猶如我今無量百千比丘眾。」
爾時，尊者彌勒在彼眾中，於是，尊者彌勒卽從座<note n="m66.55"/>起，偏袒著衣，叉手向佛白曰：「世尊！我於未來久遠人壽八萬歲時，可得成佛，名彌勒如來、無所著、等正覺、明行成為、善逝、世間解、無上士、道法御、天人師，號佛、眾祐；如今世尊、如來、無所著、等正覺、明行成為、善逝、世間解、無上士、道法御、天人師，號佛、眾祐。我於此世，天及魔、梵、沙門、梵志，從人至天，自知自覺，自作證成就遊；如今世尊於此世，天及魔、梵、沙門、梵志，從人至天，自知自覺，自作證成就遊。我當說法，初妙、中妙、竟亦妙，有義有文，具足清淨，顯現梵行；如今世尊說法，初妙、中妙、竟亦妙，有義有文，具足清淨，顯現梵行。我當廣演流布梵行，大會無量，從人至天，善發顯現；如今世尊廣演流布梵行，大會無量，從人至天，善發顯現。我當有無量百千比丘眾，如今世尊無量百千比丘眾。」
於是，世尊歎彌勒曰：「善哉！善哉！彌勒！汝發心極妙，謂領大眾。所以者何？如汝作是念：世尊！我於未來久遠人壽八萬歲時，可得成佛，名彌勒如來、無所著、等正覺、明行成為、善逝、世間解、無上士、道法御、天人師，號佛、眾祐；如今世尊、如來、無所著、等正覺、明行成為、善逝、世間解、無上士、道法御、天人師，號佛、眾祐。我於此世，天及魔、梵、沙門、梵志，從人至天，自知自覺，自作證成就遊；如今世尊於此世，天及魔、梵、沙門、梵志，從人至天，自知自覺，自作證成就遊。我當說法，初妙、中妙、竟亦妙，有義有文，具足清淨，顯現梵行；如今世尊說法，初妙、中妙、竟亦妙，有義有文，具足清淨，顯現梵行。我當廣演流布梵行，大會無量，從人至天，善發顯現；如今世尊廣演流布梵行，大會無量，從人至天，善發顯現。」
佛復告曰：「彌勒！汝於未來久遠人壽八萬歲時，當得作佛，名彌勒如來、無所著、等正覺、明行成為、善逝、世間解、無上士、道法御、天人師，號佛、眾祐；猶如我今如來、無所著、等正覺、明行成為、善逝、世間解、無上士、道法御、天人師，號佛、眾祐。汝於此世，天及魔、梵、沙門、梵志，從人至天，自知自覺，自作證成就遊；猶<note n="m66.56"/>如我今於此世，天及魔、梵、沙門、梵志，從人至天，自知自覺，自作證成就遊。汝當說法，初妙、中妙、竟亦妙，有義有文，具足清淨，顯現梵行；猶如我今說法，初妙、中妙、竟亦妙，有義有文，具足清淨，顯現梵行。汝當廣演流布梵行，大會無量，從人至天，善發顯現；猶如我今廣演流布梵行，大會無量，從人至天，善發顯現。汝當有無量百千比丘眾，猶如我今無量百千比丘眾。」
爾時，尊者阿難執拂侍佛，於是，世尊迴顧告曰：「阿難！汝取金縷織成衣來，我今欲與彌勒比丘。」
爾時，尊者阿難受世尊教，卽取金縷織成衣來，授與世尊。於是，世尊從尊者阿難受此金縷織成衣已，告曰：「彌勒！汝從如來取此金縷織成之衣，施佛、法、眾。所以者何？彌勒！諸如來、無所著、等正覺，為世間護，求義及饒益，求安隱快樂。」
於是，尊者彌勒從如來取金縷織成衣已，施佛、法、眾。
時，魔波旬<note n="m66.57"/>便作是念：此沙門瞿曇遊行<note n="m66.58"/>波羅㮈仙人住處鹿野園中，彼為弟子因未來說法，我寧可往而嬈亂之。
時，魔波旬往至佛所，到已向佛卽說頌曰：
「彼必定當得，容貌妙第一，
華鬘瓔珞身，明珠佩其臂，
若在雞頭城，螺王境界中。」
於是，世尊而作是念：此魔波旬來到我所，欲相嬈亂。世尊知已，為魔波旬卽說頌曰：
「彼必定當得，無伏無疑惑，
斷生老病死，無漏所作訖，
若行梵行者，彌勒境界中。」
於是，魔王復說頌曰：
「彼必定當得，名衣上妙服，
栴檀以塗體，身𦟛直姝長，
若在雞頭城，螺王境界中。」
爾時，世尊復說頌曰：
「彼必定當得，無主亦無家，
手不持金寶，無為無所憂，
若行梵行者，彌勒境界中。」
於是，魔王復說頌曰：
「彼必定當得，名財好飲食，
善能解歌舞，作樂常歡喜，
若在雞頭城，螺王境界中。」
爾時，世尊復說頌曰：
「彼為必度岸，如鳥破網出，
得禪自在遊，具樂常歡喜，
汝魔必當知，我已相降伏。」
於是，魔王復作是念：世尊知我！善逝見我！愁惱憂慼不能得住。卽於彼處忽沒不現。
佛說如是，彌勒、阿夷哆、尊者阿難及諸比丘聞佛所說，歡喜奉行！
說本經第九<note n="m66.59"/>竟<note n="m66.60"/>（四千一字<note n="m66.61"/>）
中阿含經卷第十三（七千一百七十九字<note n="m66.62"/>）（第二小土城誦<note n="m66.63"/>）