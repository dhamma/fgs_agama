第四分世記經<note n="d22.3"/>三中劫品<note n="d22.4"/>第十一
佛告比丘：「有三中劫，何等為三？一名刀兵劫，二名穀貴劫<note n="d22.5"/>，三名疾疫劫。云何為刀兵劫？此世間人本壽四萬歲，其後稍減壽二萬歲，其後復減壽萬歲，轉壽千歲，轉壽五百歲，轉壽三百歲、二百歲，如今人壽於百歲少出多減。其後人壽稍減，當壽十歲，是時女人生五月行嫁。時，世間所有美味──酥<note n="d22.6"/>油、蜜、石蜜、黑石蜜，諸有美味皆悉自然消滅；五穀不生，唯有稊稗。是時，有上服錦綾、繒絹、劫貝、芻摩<note n="d22.7"/>皆無復有，唯有麁織草衣。爾時，此地純生荊棘、蚊虻、蜂螫<note n="d22.8"/>、蚖蛇、毒蟲，金銀、琉璃、七寶珠玉自然沒地，唯有石沙穢惡充滿。是時，眾生但增十惡，不復聞有十善之名，乃無善名，況有行善者？爾時，人有不孝父母，不敬師長，能為惡者，則得供養，人所敬待，如今人孝順父母，敬事師長，能為善者，則得供養，人所敬待；彼人為惡，便<note n="d22.9"/>得供養，亦復如是。時人命終墮畜生中，猶如今人得生天上。時人相見懷毒害心，但欲相殺，猶如獵師見彼羣鹿，但欲殺之，無一善念；其人如是，但欲相殺，無一善念。爾時，此地溝澗、溪谷、山陵、塠<note n="d22.10"/>阜，無一平地。時人行<note n="d22.11"/>來恐怖惶懼，衣毛為豎。
「時，七日中有刀劍劫起，時人手執草木、瓦石，皆變成刀劍；刀劍鋒利，所擬皆斷，展轉相害。其中有黠慧者，見刀兵相害，恐怖逃<note n="d22.12"/>避，入山林、坑澗無人之處。七日藏避，心口自言：我不害人，人勿害我。其人於七日中，食草木根，以自存活，過七日已，還出山林。時，有一人得共相見，歡喜而言：『今見生人！今見生人！』猶如父母與一子別，久乃相見，歡喜踴躍，不能自勝；彼亦如是，歡喜踴躍，不能自勝。是時，人民於七日中，哭泣相向；復於七日中，共相娛樂，歡喜慶賀。時人身壞命終，皆墮地獄中。所以者何？斯由其人常懷瞋怒<note n="d22.13"/>，害心相向，無慈仁故，是為刀兵劫。」
佛告比丘：「云何為飢餓劫？爾時，人民多行非法，邪見顛倒，為十惡業；以行惡故，天不降雨，百草枯死，五穀不成，但有莖稈<note n="d22.14"/>。云何為飢餓？爾時，人民收掃田里、街巷、道陌、糞土遺穀，以自存活<note n="d22.15"/>，是為飢餓。復次，飢餓時，其人於街巷、市里、屠殺之處及丘塚間，拾諸骸骨，煮汁飲之，以此自存<note n="d22.16"/>，是為白骨飢餓。復次，飢餓劫時，所種五穀盡變成草木，時人取華煮汁而飲。復次，飢餓時，草木華落，覆在土下，時人掘地取華煮食，以是自存，是為草木飢餓。爾時，眾生身壞命終，墮餓鬼中。所以者何？斯由其人於飢餓劫中，常懷慳貪，無施惠心，不肯分割，不念厄人故也，是為飢餓劫。」
佛告比丘：「云何為疾疫劫？爾時，世人修行正法，正見，不顛倒見，具十善行。他方世界有鬼神來，此間鬼神放逸淫亂，不能護人；他方鬼神侵嬈此世間人，撾打捶杖，接其精氣，使人心亂，驅逼將去。猶如國王敕諸將帥有所守護，餘方有賊寇來侵嬈，此放逸之人劫於村國；此亦如是，他方世界有鬼神來，取此<note n="d22.17"/>間人，撾打捶杖，接其精氣，驅逼將去。」
佛告比丘：「正使此間鬼神不放逸淫亂，他方世界有大力鬼神來，此間鬼神畏怖避去，彼大<note n="d22.18"/>鬼神侵嬈此人，撾打捶杖，接其精氣，殺之而去。譬如國王、若王大臣，遣諸將帥守<note n="d22.19"/>衛人民，將帥清慎，無有放逸，他方有強猛將帥人，兵眾多來破村城，掠奪人物；彼亦如是，正使此間鬼神不敢放逸，他方世界有大力鬼神來，此間鬼神恐怖避去，彼大鬼神侵嬈此人，撾打捶杖，接其精氣，殺之而去。時，疾疫劫中人民身壞命終，皆生天上。所以者何？斯由時人慈心相向，展轉相問：汝病差不？身安隱不？以此因緣得生天上，是故名為疾疫劫，是為三中劫也。」　　
佛說長阿 *含經卷第二十二