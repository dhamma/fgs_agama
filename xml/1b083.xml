　　（八三） *中阿含長壽王品長老上尊睡眠經<note n="m83.64"/>第十二（ *第二小土城誦）
我聞如是：
一時，佛遊婆耆瘦，在鼉山怖林鹿野園中。
爾時，尊者大目揵連遊摩竭國，在善知識村<note n="m83.65"/>中。於是，尊者大目揵連獨安靜處宴坐思惟而便睡眠，世尊遙知尊者大目揵連獨安靜處宴坐思惟而便睡眠。世尊知已，;卽入如其像定，以如其像定，猶若力士屈伸<note n="m83.66"/>臂頃，從婆耆瘦鼉山怖林鹿野園中忽沒不現，往<note n="m83.67"/>摩竭國善知識村尊者大目揵連前。於是，世尊從定而寤<note n="m83.68"/>，告曰：「大目揵連！汝著睡眠，大目揵連！汝著睡眠。」
尊者大目揵連白世尊曰：「唯然，世尊！」
佛復告曰：「大目揵連！如所相著睡眠，汝莫修彼相！亦莫廣布！如是睡眠便可得滅。若汝睡眠故不滅者，大目揵連！當隨本所聞法，隨而受持廣布誦習，如是睡眠便可得滅。若汝睡眠故不滅者，大目揵連！當隨本所聞法，隨而受持為他廣說，如是睡眠便可得滅。若汝睡眠故<note n="m83.69"/>不滅者，大目揵連！當隨本所聞法，隨而受持、心念、心思，如是睡眠便可得滅。若汝睡眠故不滅者，大目揵連！當以兩手捫摸於耳，如是睡眠便可得滅。
「若汝睡眠故不滅者，大目揵連！當以冷水澡洗面目及灑身體，如是睡眠便可得滅。若汝睡眠故不滅者，大目揵連！當從室出，外觀四方，瞻視星宿，如是睡眠便可得<note n="m83.70"/>滅。若汝睡眠故不滅者，大目揵連！當從室出，而至屋頭，露地經行，守護諸根，心安在內，於後前想，如是睡眠便可得滅。若汝睡眠故不滅者，大目揵連！當捨經行道，至經行道頭，敷尼師檀<note n="m83.71"/>，結跏趺坐，如是睡眠便可得滅。若汝睡眠故不滅者，大目揵連！當還入室，四疊優多羅僧以敷床上，襞僧伽梨作枕，右;脇而臥，足足相累，心作明想，立正念正智，常欲起想。
「大目揵連！莫計床樂眠臥安快！莫貪財利！莫著名譽！所以者何？我說一切法不可與會，亦說與會。大目揵連！我說何法不可與會？大目揵連！若道俗法共合會者，我說此法不可與會。大目揵連！若道俗法共合會者，便多有所說。若多有所說者，則便有調。若有調者，便心不息。大目揵連！若心不息者，便心離定<note n="m83.72"/>。大目揵連！是故我說不可與會。大目揵連！我說何法可與共會？大目揵連！彼無事處，我說此法可與共會。山林樹下空安靜處，高巖石室寂無音聲，遠離，無惡，無有人民，隨順宴坐。大目揵連！我說此法可與共會。
「大目揵連！汝若入村行乞食者，當以厭利，厭供養、恭敬。汝若於利、供養、恭敬心作厭已，便入村乞食。大目揵連！莫以高大意入村乞食！所以者何<note n="m83.73"/>？諸<note n="m83.74"/>長者家有如是事，比丘來乞食，令長者不作意。比丘便作是念：誰壞我長者家？所以者何？我入長者家，長者不作意<note n="m83.75"/>。因是生憂，因憂生調，因調生心不息，因心不息，心便離定<note n="m83.76"/>。大目揵連！汝說法時莫以諍說！若諍說者，便多有所說；因多說故，則便生調；因生調故，便心不息；因心不息故，便心離定。大目揵連！汝說法時莫強，說法如師子<note n="m83.77"/>。大目揵連！汝說法時，下意說法，捨力、滅力、破壞於力，當以不強，說法如師子。大目揵連！當學如是！」
爾時，尊者大目揵連卽從座<note n="m83.78"/>起，偏袒著衣，叉手向佛，白曰：「世尊！云何比丘得至究竟？究竟白淨、究竟梵行、究竟梵行訖？」
世尊告曰：「大目揵連！比丘若覺樂、覺苦、覺不苦不樂者，彼此覺觀無常、觀興衰、觀斷、觀無欲、觀滅、觀捨<note n="m83.79"/>；彼此覺觀無常、觀興衰、觀斷、觀無欲、觀滅、觀捨已，不受此世；因不受世已，便不疲勞；因不疲勞已，便般涅槃：生已盡，梵行已立，所作已辦，不更受有，知如真。大目揵連！如是比丘得至究竟，究竟白淨
、究竟梵行、究竟梵行訖。」
佛說如是，尊者大目揵連聞佛所說，歡喜奉行！
長老上尊睡眠經第十二竟<note n="m83.80"/>（千一百三十七字<note n="m83.81"/>）
中阿含經卷第二十（七千八百九字<note n="m83.82"/>）（第二小土城誦<note n="m83.83"/>）