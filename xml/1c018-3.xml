佛說長阿含第四分世記經<note n="d18.139"/>轉輪聖王<note n="d18.140"/>品第三
佛告比丘：「世間有轉輪聖王，成就七寶，有四神德。云何轉輪聖王成就七寶？一金輪寶，二白象寶，三紺馬寶，四神珠寶，五玉女寶，六居士寶，七主兵寶。云何轉輪聖王金輪寶成就？若轉輪聖王出閻浮提地，剎利水澆頭種<note n="d18.141"/>，以十五日月滿時，沐浴香湯，上高殿上，與婇女眾共相娛樂，天金輪寶忽現在前。輪有千輻，其<note n="d18.142"/>光色具足，天金所成，天匠所造，非世所有，輪徑丈四。轉輪聖王見已，默自念言：我曾從先宿諸舊聞如是語：『若剎利王水澆頭種，以十五日月滿時，沐浴香湯，昇法殿上，婇女圍遶，自然金輪忽現在前；輪有千輻，光色具足，天匠所造，非世所有，輪徑丈四，是則名為轉輪聖王。』今此輪現，將無是耶？今我寧可試此輪寶。
「時，轉輪王卽召四兵，向金輪寶，偏露右臂，右膝著地，以右手摩捫金輪語言：『汝向東方，如法而轉，勿違常則。』輪卽東轉。時，轉輪王卽將四兵隨其後行，金輪寶前有四神導，輪所住處，王卽止駕。爾時，東方諸小國王見大王至，以金鉢盛銀粟，銀鉢盛金粟，來詣王所，拜首白言：『善哉！大王！今此東方土地豐樂，多諸珍寶，人民熾盛，志性仁和，慈孝忠順，唯願聖王於此治政！我等當給使左右承受所須<note n="d18.143"/>。』當時，轉輪王語小王言：『止！止！諸賢！汝等則為供養我已，但當以正法治化，勿使偏枉，無令國內有非法行，自<note n="d18.144"/>不殺生，教人不殺生、偷盜、邪淫、兩舌、惡口、妄言、綺語、貪取、嫉妬、邪見之人，此卽名為<note n="d18.145"/>我之所治。』
「時，諸小王聞是教已，卽從大王巡行諸國，至東海表；次行南方、西方、北方，隨輪所至，其諸國王各獻國土，亦如東方諸小王比。此閻浮提<note n="d18.146"/>所有名曰土<note n="d18.147"/>沃野豐，多出珍寶，林水清淨，平廣<note n="d18.148"/>之處，輪則周行<note n="d18.149"/>，封畫圖度<note n="d18.150"/>東西十二由旬，南北十<note n="d18.151"/>由旬。天神於中夜造城墎<note n="d18.152"/>，其城七重，七重欄楯、七重羅網、七重行樹，周匝校飾，七寶所成，……乃至無數眾鳥相和而鳴。造此城已<note n="d18.153"/>，金輪寶復於其城中，圖度封地東西四由旬，南北二由旬。天神於中夜造宮殿，宮牆七重，七寶所成，……乃至無數眾鳥相和而鳴，亦復如是。造宮殿已，時金輪寶在宮殿上虛空中住，完具而不動轉。轉輪聖王踴躍而言：『此金輪寶真為我瑞，我今真為轉輪聖王。』是為金輪寶成就。
「云何白象寶成就？轉輪聖王清旦於正殿上坐，自然象寶忽現在前，其毛純白，七處平住，力能飛行，其首雜色，六牙纖𦟛，真金間填。時，王見已念言：此象賢良，若善調者可中御乘，卽試調習，諸能悉備。時，轉輪王欲自試象，卽乘其上，清旦出城，周行四海，食時已<note n="d18.154"/>還。時，轉輪王踴躍而言：『此白象寶真為我瑞，我今真為轉輪聖王。』是為象寶成就。
「云何轉輪聖王紺馬寶成就？時，轉輪聖王清旦在正殿上坐，自然馬寶忽現在前，紺青色，朱騣<note n="d18.155"/>尾，頭頸如象，力能飛行。時，王見已念言：此馬賢良，若善調者可中御乘，卽試調習，諸能悉備。時，轉輪聖王欲自試馬寶，卽乘其上，清旦出城，周行四海，食時已還。時，轉輪王踊躍而言：『此紺馬寶真為我瑞，我今真為轉輪聖王。』是為紺馬寶成就。
「云何神珠寶成就？時，轉輪聖王於清旦在正殿上坐，自然神珠忽現在前，質<note n="d18.156"/>色清徹，無有瑕穢。時，王見已言：『此珠妙好，若有光明，可照宮內。』時，轉輪王欲試此珠，卽召四兵，以此寶珠置高幢上，於夜冥中，齎幢出城，其珠光明照一由旬，現城中人皆起作務，謂為是晝。時<note n="d18.157"/>，轉輪聖王踊躍而言：『今此神珠真為我瑞，我今真為轉輪聖王。』是為神珠寶成就。
「云何玉女寶成就？時<note n="d18.158"/>，玉女寶忽然出現，顏色從容<note n="d18.159"/>，面貌端正，不長不短，不麁不細，不白不黑，不剛不柔，冬則身溫，夏則身涼，舉身毛孔出栴<note n="d18.160"/>檀香，口出優况羅花香，言語柔 *濡，舉動安詳，先起後坐，不失宜則。時，轉輪聖王見已無著，心不暫念，況復親近。時，轉輪聖王見已，踊躍而言：『此玉女寶真為我瑞，我今真為轉輪聖王。』是為玉女寶成就。
「云何居士寶成就？時，居士丈夫忽然自出，寶藏自然財富無量，居士宿福，眼能徹視地中伏藏，有主無主皆悉見知，其有主者能為擁護，其無主者取給王用。時，居士寶往白王言：『大王！有所給與，不足為憂，我自能辦。』時<note n="d18.161"/>，轉輪聖王欲試居士寶，卽敕嚴船於水遊戲，告居士曰：『我須金寶，汝速與我。』居士報曰：『大王小待，須至岸上。』王尋逼言：『我今須用，正爾得來。』時，居士寶被王嚴敕，卽於船上長跪，以右手內著水中，水中寶瓶隨手而出，如蟲緣<note n="d18.162"/>樹。彼居士寶亦復如是，內手水中，寶緣<note n="d18.163"/>手出，充滿船上，而白王言：『向須寶用，為須幾許？』時，轉輪聖王<note n="d18.164"/>語居士言：『止！止！吾無所須，向相試耳，汝今便為供養我已。』時，居士聞王語已，尋以寶物還沒<note n="d18.165"/>水中。時，轉輪聖王踊躍而言：『此居士寶真為我瑞，我今真為轉輪聖王。』是為居士寶成就。
「云何主兵寶成就？時，主兵寶忽然出現，智謀雄猛，英略獨決，卽詣王所白言：『大王！有所討伐<note n="d18.166"/>，不足為憂，我自能辦。』時，轉輪聖王欲試主兵寶，卽集四兵而告之曰：『汝今用兵，未集者集，已<note n="d18.167"/>集者放；未嚴者嚴，已嚴者解；未去者去，已去者住。』時，主兵寶聞王語已，卽令四兵，未集者集，已集者放；未嚴者嚴，已嚴者解；未去者去，已去者住。時，轉輪聖王見已，踊躍而言：『此主兵寶真為我瑞，我今真為轉輪聖王。』是為轉輪聖王七寶成就。謂<note n="d18.168"/>四神德？一者長壽不夭無能及者，二者身強<note n="d18.169"/>無患無能及者，三者顏貌端正無能及者，四者寶藏盈溢無能及者，是為轉輪聖王成就七寶及四功德。
「時，轉輪聖王久乃命駕出遊後園，尋告御者：『汝當善御而行，所以然者，吾欲諦觀國土人民安樂無患。』時，國人民路次觀者，復語侍人：『汝且徐行，吾欲諦觀聖王威顏。』時，轉輪聖王慈育民物如父愛子，國民慕王如子仰父，所有珍琦<note n="d18.170"/>盡以貢王，願垂納受，任<note n="d18.171"/>意所與！時王報曰：『且止！諸人！吾自有寶，汝可自用。』
「轉輪聖王治此閻浮提時，其地平正，無有荊棘、坑坎、堆<note n="d18.172"/>阜，亦無蚊虻、蜂蝎、蠅蚤、蚖蛇<note n="d18.173"/>、惡蟲，石沙、瓦礫自然沈沒，金銀寶玉現於地上，四時和調，不寒不熱。其地柔 *濡，無有塵穢，如油塗地，潔淨光澤，無有塵穢；轉輪聖王治於世時，地亦如是。地出流泉，清淨無竭，生柔濡草，冬夏常青，樹木繁茂，花果熾盛。地生 *濡草，色如孔翠，香若婆師， *濡如天衣。足蹈地時，地凹四寸，舉足還復，無空缺處。自然粳米無有糠糩，眾味具足。時有香樹，花果茂盛，其果熟時，果自然裂，出自然香，香氣馥熏。復有衣樹，花果茂盛，其果熟時，皮 *殼自裂，出種種衣。復有莊嚴樹，花果熾盛，其果熟時，皮 *殼自裂，出種種莊嚴具。復有鬘樹，花果茂盛，其果熟時，皮 *殼自裂，出種種鬘。復有器樹，花果茂盛，其果熟時，皮殼自裂，出種種器。復有果樹，花果茂盛，其果熟時，皮 *殼自裂，出種種果。復有樂器樹，花果茂盛，其果熟時，皮殼自裂，出眾樂器。
「轉輪聖王治於世時，阿耨達龍王於中夜後起大密雲，彌滿世界而降大雨，如搆牛頃，雨八味水，潤澤周普。地無停水，亦無泥洹，潤澤沾洽，生長草木，猶如髻師水灑花鬘，使花鮮澤，令不萎枯，時雨潤澤，亦復如是。又時於中夜後，空中清明，淨無雲曀<note n="d18.174"/>，海出涼風，清淨調柔，觸身生樂。聖王治時，此閻浮提五穀豐穰<note n="d18.175"/>，人民熾盛，財寶豐饒，無所匱乏。
「當時，轉輪聖王以正治國，無有阿抂，修十善行；爾時諸人民亦修正見，具十善行。其王久久，身生重患，而取命終；時猶如樂人，食如小過，身小不適，而便命終，生梵天上。時，玉女寶、居士寶、主兵寶及國土民作倡伎樂，葬聖王身。其王玉<note n="d18.176"/>女寶、居士寶、主兵寶、國內士民，以香湯洗浴<note n="d18.177"/>王身，以劫貝纏五百張疊<note n="d18.178"/>，次如纏之。奉<note n="d18.179"/>舉王身，置金棺裏，以香油灌置鐵槨裏，復以木槨重衣其外，積眾香薪重衣其上，而闍<note n="d18.180"/>維之。於四衢道頭起七寶塔，縱廣一由旬，雜色參間，以七寶成。其塔四面各有一門，周匝欄楯，以七寶成。其塔四面空地縱廣五由旬，園牆七重、七重欄楯、七重羅網、七重行樹。金牆銀門，銀牆金門；琉璃牆水精門，水精牆琉璃門；赤珠牆馬瑙門，馬瑙牆赤珠門；車璖牆眾寶門。其欄楯者，金欄銀桄，銀欄金桄；水精欄琉璃桄，琉璃欄水精桄；赤珠欄馬瑙桄，馬瑙欄赤珠桄；車璖欄眾寶桄。其金羅<note n="d18.181"/>網下懸銀鈴，其<note n="d18.182"/>銀羅網下懸金鈴；琉璃羅網懸水精鈴，水精羅網懸琉璃鈴；赤珠羅網懸馬瑙鈴，馬瑙羅網懸赤珠鈴；車璖羅網懸眾寶鈴。其金樹者銀葉花實，其銀樹者金葉花實；其琉璃樹水精花葉，水精樹琉璃花葉；赤珠樹者馬瑙花葉，馬瑙樹赤珠花葉；車璖樹眾寶花葉。其四園牆復有四門，周匝欄楯，又其牆上皆有樓閣寶臺。其牆四面有樹木園林、流泉浴池，生種種花，樹木繁茂，花果熾盛，眾香芬馥，異鳥哀鳴。其塔成已，玉女寶、居士寶、典兵寶、舉國士民皆來供養此塔。施諸窮乏，須食與食，須衣與衣，象馬寶乘，給眾所須，隨意所與。轉輪聖王威神功德，其事如是。」
 *佛說長阿含經卷第十八