<sid n="m60"/>　　（六○） *中阿含王相應品四洲經<note n="m60.48"/>第三（ *初一日誦）
我聞如是：
一時，佛遊舍衞國，在勝林給孤獨園。
爾時，尊者阿難在安靜處，燕坐思惟而作是念：世人甚少少能於欲有滿足意，少有厭患於欲而命終者。世人於欲有滿足意，厭患於欲而命終者，為甚難得。
尊者阿難則於晡時從燕坐起，往詣佛所，到已作禮，卻住一面，白曰：「世尊！我今在安靜處，燕坐思惟而作是念：世人甚少少能於欲有滿足意，少有厭患於欲而命終者。世人於欲有滿足意，厭患於欲而命終者，為甚難得。」
佛告阿難：「如是！如是！世人甚少少能於欲有滿足意，少有厭患於欲而命終者。阿難！世人於欲有滿足意，厭患於欲而命終者，為甚難得。阿難！世人極甚難得，極甚難得於欲有滿足意，厭患於欲而命終者。阿難！但世間人甚多甚多，於欲無滿足意，不厭患欲而命終也。所以者何？阿難！往昔有王名曰頂生<note n="m60.49"/>，作轉輪王，聰明智慧，有四種軍，整御天下，由己自在，如法法王成就七寶。彼七寶者，輪寶、象寶、馬寶、珠寶、女寶、居士寶、主兵臣寶， *是為 *七。千子具足，顏貌端正，勇猛無畏，能伏他眾。彼必統領此一切地乃至大海，不以刀杖，以法教令，令得安樂。阿難！彼頂生王而於後時極大久遠，便作是念：我有閻浮洲<note n="m60.50"/>，極大富樂，多有人民；我有七寶，千子具足，我欲於宮雨寶七日，積至于膝。阿難！彼頂生王有大如意足<note n="m60.51"/>，有大威德，有大福祐，有大威神。適發心已，卽於宮中雨寶七日，積至于膝。
「阿難！彼頂生王而於後時極大久遠，復作是念：我有閻浮洲，極大富樂，多有人民；我有七寶，千子具足，及於宮中雨寶七日，積至于膝。我憶曾從古人聞之，西方有洲名瞿陀尼<note n="m60.52"/>，極大富樂，多有人民，我今欲往見瞿陀尼洲，到已整御。阿難！彼頂生王有大如意足，有大威德，有大福祐，有大威神。適發心已，卽以如意足乘虛而去，及四種軍。阿難！彼頂生王卽時往到住瞿陀尼洲。阿難！彼頂生王住已整御瞿陀尼洲，乃至無量百千萬歲。
「阿難！彼頂生王而於後時極大久遠，復作是念：我有閻浮洲，極大富樂，多有人民；我有七寶，千子具足，及於宮中雨寶七日，積至于膝。我亦復有瞿陀尼洲。我復曾從古人聞之，東方有洲名弗婆鞞陀提<note n="m60.53"/>，極大富樂，多有人民，我今欲往見弗婆鞞陀提洲，到已整御。阿難！彼頂生王有大如意足，有大威德，有大福祐，有大威神。適發心已，卽以如意足乘虛而去，及四種軍。阿難！彼頂生王卽時往到住弗婆鞞陀提洲。阿難！彼頂生王住已整御弗婆鞞陀提洲，乃至無量百千萬歲。
「阿難！彼頂生王而於後時極大久遠，復作是念：我有閻浮洲，極大富樂，多有人民；我有七寶，千子具足，及於宮中雨寶七日，積至于膝。我亦復有瞿陀尼洲，亦有弗婆鞞陀提洲。我復曾從古人聞之，北方有洲名鬱單曰<note n="m60.54"/>，極大富樂，多有人民；彼雖無我想亦無所受，我今欲往見鬱單 *曰洲，到已整御，及諸眷屬。阿難！彼頂生王有大如意足，有大威德，有大福祐，有大威神。適發心已，卽以如意足乘虛而去，及四種軍。
「阿難！彼頂生王遙見平地白，告諸臣曰：『卿等見鬱單 *曰平地白耶？』諸臣對曰：『見也，天王！』王復告曰：『卿等知不？彼是鬱單 *曰人自然粳<note n="m60.55"/>米，鬱單曰人常所食者，卿等亦應共食此食。』阿難！彼頂生王復遙見鬱單 *曰洲中，若干種樹，淨妙嚴飾，種種綵色，在欄楯裏，告諸臣曰：『卿等見鬱單 *曰洲中，若干種樹，淨妙嚴飾，種種綵色，在欄楯裏耶？』諸臣對曰：『見也，天王！』王復告曰：『卿等知不？是鬱單 *曰人衣樹<note n="m60.56"/>，鬱單 *曰人取此衣著，卿等亦應取此衣著。』阿難！彼頂生王卽時往到住鬱單 *曰洲。阿難！彼頂生王住已整御鬱單 *曰洲，乃至無量百千萬歲，及諸眷屬。
「阿難！彼頂生王而於後時極大久遠，復作是念：我有閻浮洲，極大富樂，多有人民；我有七寶，千子具足，及於宮中雨寶七日，積至于膝。我亦復有瞿陀尼洲，亦有弗婆鞞陀提洲，亦有鬱單 *曰洲。我復曾從古人聞之，有天名曰三十三天，我今欲往見三十三天。阿難！彼頂生王有大如意足，有大威德，有大福祐，有大威神。適發心已，卽以如意足乘虛而往，及四種軍，向日光去。阿難！彼頂生王遙見三十三天中，須彌山王上猶如大雲，告諸臣曰：『卿等見三十三天中，須彌山王上猶如大雲耶？』諸臣對曰：『見也，天王！』王復告曰：『卿等知不？是三十三天晝度樹也。三十三天在此樹下，於夏四月，具足五欲，而自娛樂。』
「阿難！彼頂生王復遙見三十三天中，須彌山王上近於南邊猶如大雲，告諸臣曰：『卿等見三十三天中，須彌山王上近於南邊猶如大雲耶？』諸臣對曰：『見也，天王！』王復告曰：『卿等知不？是三十三天正法之堂，三十三天於此堂中，八日、十四日、十五日，為天為人，思法思義。』阿難！彼頂生王卽到三十三天。彼頂生王到三十三天已，卽入法堂，於是，天帝釋便與頂生王半座<note n="m60.57"/>令坐。彼頂生王卽坐天帝釋半 *座。於是，頂生王及天帝釋都無差別，光光無異，色色無異，形形無異，威儀禮節及其衣服亦無有異，唯眼眴<note n="m60.58"/>異。
「阿難！彼頂生王而於後時極大久遠，復作是念：我有閻浮洲，極大富樂，多有人民；我有七寶，千子具足，及於宮中雨寶七日，積至于膝。我亦復有瞿陀尼洲，亦有弗婆鞞陀提洲，亦有鬱單 *曰洲。我又已見三十三天雲集大會，我已得入諸天法堂。又天帝釋與我半 *座，我已得坐帝釋半 *座。我與帝釋都無差別，光光無異，色色無異，形形無異，威儀禮節及其衣服亦無有異，唯眼眴異。我今寧可驅帝釋去，奪取半 *座，作天人王，由己自在。
「阿難！彼頂生王適發此念，不覺已下在閻浮洲，便失如意足，生極重病。命將終時，諸臣往詣頂生王所白曰：『天王！若有梵志、居士及臣人民，來問我等：頂生王臨命終時說何等事？天王！我等當云何答梵志、居士及臣人民？』
「時，頂生王告諸臣曰：『若梵志、居士及臣人民，來問卿等：頂生王臨命終時說何等事？卿等應當如是答之：頂生王得閻浮洲，意不滿足而命終。頂生王得七寶，意不滿足而命終。千子具足，意不滿足而命終。頂生王七日雨寶，意不滿足而命終。頂生王得瞿陀尼洲，意不滿足而命終。頂生王得弗婆鞞陀提洲，意不滿足而命終。頂生王得鬱單 *曰洲，意不滿足而命終。頂生王見諸天集會，意不滿足而命終。頂生王具足五欲功德──色、聲、香、味、觸，意不滿足而命終。若梵志、居士及臣人民，來問卿等：頂生王臨命終時說何等事？卿等應當如是答之。』」
於是，世尊而說頌曰：
「天雨妙珍寶，欲者無厭足；
欲苦無有樂，慧者應當知。
若有得金積<note n="m60.59"/>，猶如大雪山；
一一無有足，慧者作是念。
得天妙五欲，不以此五樂；
斷愛不著欲，等正覺弟子。」
於是，世尊告曰：「阿難！昔頂生王<note n="m60.60"/>，汝謂異人耶？莫作斯念，當知卽是我也。阿難！我於爾時為自饒益，亦饒益他，饒益多人，愍傷世間，為天、為人求義及饒益，求安隱快樂。爾時說法不至究竟，不究竟白淨，不究竟梵行；不究竟梵行訖，爾時不離生老病死、啼哭憂慼，亦未能得脫一切苦。阿難！我今出世，如來、無所著、等正覺、明行成為、善逝、世間解、無上士<note n="m60.61"/>、道法御、天人師，號佛、眾祐。我今自饒益，亦饒益他，饒益多人，愍傷世間，為天、為人求義及饒益，求安隱快樂。我今說法得至究竟，究竟白淨，究竟梵行；究竟梵行訖，我今得離生老病死、啼哭憂慼，我今已得脫一切苦。」
佛說如是，尊者阿難及諸比丘聞佛所說，歡喜奉行！
四洲經第三竟<note n="m60.62"/>（三千三百五十三字<note n="m60.63"/>）