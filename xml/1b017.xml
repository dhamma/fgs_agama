　　（一七） *中阿含業相應品伽彌尼經<note n="m17.111"/>第七（伽音，巨羅反<note n="m17.112"/>。）（ *初一日誦）
我聞如是：
一時，佛遊那難陀園<note n="m17.113"/>，在牆村<a href="javascript:newWindow('images/1a002-1.bmp')"><font color="#000080">[木*奈]</font></a>林<note n="m17.114"/>。
爾時，阿私羅天有子名伽彌尼<note n="m17.115"/>，色像巍巍，光耀煒曄，夜將向旦，往詣佛所，稽首佛足，卻住一面。
阿私羅天子伽彌尼白曰：「世尊！梵志自高，事若干天，若眾生命終者，彼能令自在往來善處，生於天上。世尊為法王，唯願世尊使眾生命終得至善處，生於天中！」
世尊告曰：「伽彌尼！我今問汝，隨所解答。伽彌尼！於意云何？若村邑中或有男女，懈不精進，而行惡法，成就十種不善業道，殺生、不與取、邪淫、妄言……乃至邪見。彼命終時，若眾人來，各叉手向稱歎求索，作如是語：『汝等男女，懈不精進，而行惡法，成就十種不善業道，殺生、不與取、邪淫、妄言……乃至邪見；汝等因此緣此，身壞命終，必至善處，乃生天上。』如是，伽彌尼！彼男女等，懈不精進
，而行惡法，成就十種不善業道，殺生、不與取、邪淫、妄言……乃至邪見，寧為眾人各叉手向稱歎求索，因此緣此，身壞命終，得至善處，生天上耶？」
伽彌尼答曰：「不也，世尊！」
世尊歎曰：「善哉！伽彌尼！所以者何？彼男女等，懈不精進，而行惡法，成就十種不善業道，殺生、不與取、邪淫、妄言……乃至邪見，若為眾人各叉手向稱歎求索，因此緣此，身壞命終，得至善處，乃生天上者，是處不然。伽彌尼！猶去村不遠有深水淵，於彼有人以大重石擲著水中，若眾人來，各叉手向稱歎求索，作如是語：『願石浮出<note n="m17.116"/>。』伽彌尼！於意云何？此大重石寧為眾人各叉手向稱歎求索，因此緣此，而當出耶？」
伽彌尼答曰：「不也，世尊！」
「如是，伽彌尼！彼男女等，懈不精進，而行惡法，成就十種不善業道，殺生、不與取、邪淫、妄言……乃至邪見，若為眾人各叉手向稱歎求索，因此緣此，身壞命終，得至善處，生天上者，是處不然。所以者何？謂此十種不善業道，黑有黑報，自然趣下，必至惡處。
「伽彌尼！於意云何？若村邑中或有男女，精進勤修，而行妙法，成十善業道，離殺、斷殺、不與取、邪淫、妄言……乃至離邪見，斷邪見，得正見。彼命終時，若眾人來，各叉手向稱歎求索，作如是語：『汝男女等，精進勤修，而行妙法，成十善業道，離殺、斷殺、不與取、邪淫、妄言……乃至離邪見，斷邪見，得正見；汝等因此緣此，身壞命終，當至惡處，生地獄中。』伽彌尼！於意云何？彼男女等，精進勤修，而行妙法，成十善業道，離殺、斷殺、不與取、邪淫、妄言……乃至離邪見，斷邪見，得正見，寧為眾人各叉手向稱歎求索，因此緣此，身壞命終，得至惡處，生地獄中耶？」
伽彌尼答曰：「不也，世尊！」
世尊歎曰：「善哉！伽彌尼！所以者何？伽彌尼！彼男女等，精進勤修，而行妙法，成十善業道，離殺、斷殺、不與取、邪淫、妄言……乃至離邪見，斷邪見，得正見，若為眾人各叉手向稱歎求索，因此緣此，身壞命終，得生<note n="m17.117"/>惡處，生地獄中者，是處不然。所以者何？伽彌尼！謂此十善業道，白有白報，自然昇上，必至善處。伽彌尼！猶去村不遠有深水淵，於彼有人以酥油瓶投水而破，滓瓦沈下，酥油浮上。
「如是，伽彌尼！彼男女等，精進勤修，而行妙法，成十善業道，離殺、斷殺、不與取、邪淫、妄<note n="m17.118"/>言……乃至離邪見，斷邪見，得正見。彼命終時，謂身麁色四大之種從父母生，衣食長養，坐臥按摩，澡浴強忍，是破壞法，是滅盡法，離散之法。彼命終後，或烏鳥啄，或虎狼食，或燒或埋，盡為粉塵。彼心、意、識常為信所熏，為精進、多聞、布施、智慧所熏，彼因此緣此，自然昇上，生於善處。伽彌尼！彼殺生者，離殺、斷殺，園觀之道<note n="m17.119"/>、昇進之道、善處之道。伽彌尼！不與取、邪淫、妄言……乃至邪見者，離邪見，得正見，園觀之道、昇進之道、善處之道。伽彌尼！復有園觀之道、昇進之道、善處之道。伽彌尼！云何復有園觀之道、昇進之道、善處之道？謂八支聖道──正見……乃至正定，是為八。伽彌尼！是謂復有園觀之道、昇進之道、善處之道。」
佛說如是，伽彌尼及諸比丘聞佛所說，歡喜奉行！
伽彌尼經第七竟<note n="m17.120"/>（千二百一十三字<note n="m17.121"/>）
中阿含經卷第三（一萬二百四十七字<note n="m17.122"/>）