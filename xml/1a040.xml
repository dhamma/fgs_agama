<sid n="1092"/><note n="s40.1"/>
如是我聞：
一時，佛住王舍城迦蘭陀竹園。
爾時，世尊告諸比丘：「若能受持七種受<note n="s40.2"/>者，以是因緣得生天帝釋<note n="s40.3"/>處。謂<note n="s40.4"/>天帝釋本為人時，供養父母；及家諸尊長；和顏軟語；不惡口；不兩舌；常真實言；於慳悋世間，雖在居家而不慳惜，行解脫施，勤施，常樂行施，施<note n="s40.5"/>會供養，等施一切。」爾時，世尊卽說偈言：
「供養於父母，及家之尊長，
柔和、恭遜辭，離麁言、兩舌，
調伏慳悋心，常修真實語。
彼三十三天<note n="s40.6"/>，見行七法者，
咸各作是言，當來生此天。」
佛說此經已，諸比丘聞佛所說，歡喜奉行！
<sid n="1093"/><note n="s40.7"/>
如是我聞：
一時，佛住鞞舍離<note n="s40.8"/>國獼猴池側重閣講堂。
時，有離車<note n="s40.9"/>名摩訶利<note n="s40.10"/>，來詣佛所，稽首佛足，退坐一面，白佛言：「世尊！見天帝釋不？」
佛答言：「見。」
離車復問：「世尊！見有鬼似帝釋形以不？」
佛告離車：「我知天帝釋，亦知有鬼似天帝釋，亦知彼帝釋法，受持彼法緣故，得生帝釋處。離車！帝釋本為人時，供養父母；……乃至行平等捨。」爾時，世尊卽說偈言：
「供養於父母，及家之尊長，
柔和、恭遜辭，離麁言、兩舌，
調伏慳悋心，常修真實語。
彼三十三天，見行七法者，
咸各作是言，當來生此天。」
佛說此經已，時摩訶利離車聞佛所說，歡喜隨喜，作禮而去。
<sid n="1094"/><note n="s40.11"/>
如是我聞：
一時，佛住鞞舍離國獼猴池側重閣講堂。
時，有異比丘來詣佛所，稽首佛足，退住一面，白佛言：「世尊！何因、何緣釋提桓因名釋提桓因？」
佛告比丘：「釋提桓因本為人時，行於頓施<note n="s40.12"/>；沙門、婆羅門、貧窮、困苦、求生行路乞，施以飲食、錢財、穀、帛、華香、嚴具、床臥、燈明。以堪能<note n="s40.13"/>故，名釋提桓因。」
比丘復白佛言：「世尊！何因、何緣故，釋提桓因復名富蘭陀羅<note n="s40.14"/>？」
佛告比丘：「彼釋提桓因本為人時，數數行施衣被、飲食……乃至燈明。以是因緣，故名富蘭陀羅<note n="s40.15"/>。」
比丘復白佛言：「何因、何緣故，復名摩伽婆<note n="s40.16"/>？」
佛告比丘：「彼釋提桓因本為人時，名摩伽婆故，釋提桓因卽以本名，名摩伽婆。」
比丘復白佛言：「何因、何緣復名婆娑婆<note n="s40.17"/>？」
佛告比丘：「彼釋提桓因本為人時，數以婆詵和<note n="s40.18"/>衣布施供養。以是因緣故，釋提桓因名 *婆娑婆。」
比丘復白佛言：「世尊！何因、何緣釋提桓因復名憍尸迦<note n="s40.19"/>？」
佛告比丘：「彼釋提桓因本為人時，為憍尸族姓人。以是因緣故，彼釋提桓因復名憍尸迦。」
比丘問佛言：「世尊！何因、何緣彼釋提桓因名舍脂鉢低<note n="s40.20"/>？」
佛告比丘：「彼阿修羅女名曰舍脂，為天帝釋第一天后，是故帝釋名舍脂况低。」
比丘白佛言：「世尊！何因、何緣釋提桓因復名千眼<note n="s40.21"/>？」
佛告比丘：「彼釋提桓因本為人時，聰明智慧，於一坐間<note n="s40.22"/>，思千種義，觀察稱量。以是因緣，彼天帝釋復名千眼。」
比丘白佛：「何因、何緣彼釋提桓因復名因提利<note n="s40.23"/>？」
佛告比丘：「彼天帝釋於諸三十三天，為王為主。以是因緣故，彼天帝釋名因提利。」
佛告比丘：「然彼釋提桓因本為人時，受持七種受。以是因緣，得天帝釋。何等為七？釋提桓因本為人時，供養父母；……乃至等行惠施，是為七種受。以是因緣，為天帝釋。」
爾時，世尊卽說偈言，如上廣說。
佛說此經已，諸比丘聞佛所說，歡喜奉行！
<sid n="1095"/><note n="s40.24"/>
如是我聞：
一時，佛住鞞舍離國獼猴池側重閣講堂。
爾時，世尊告諸比丘：「過去世時，有一夜叉<note n="s40.25"/>鬼，醜陋惡色，在帝釋空座上坐。三十三天見此鬼醜陋惡色，在帝釋空座上坐。見已，咸各瞋恚。諸天如是極瞋恚已，彼鬼如是、如是隨瞋恚漸漸端正<note n="s40.26"/>。
「時，三十三天往詣天帝釋<note n="s40.27"/>，白帝釋言：『憍尸迦！當知有一異鬼，醜陋惡色，在天王空座上坐，我等諸天見彼鬼醜陋惡色，坐<note n="s40.28"/>天王座，極生瞋恚，隨彼<note n="s40.29"/>諸天瞋恚，彼鬼隨漸端正。』釋提桓因告諸三十三天：『彼是瞋恚對治鬼。』
「爾時，天帝釋自往彼鬼所，整衣服，偏袒右肩，合掌三稱名字而<note n="s40.30"/>言：『仁<note n="s40.31"/>者！我是釋提桓因。』隨釋提桓因如是恭敬下意，彼鬼如是、如是隨漸醜陋，卽復不現。
「時，釋提桓因自坐已，而說偈言：
『人當莫瞋恚，見瞋莫瞋報，
於惡莫生惡，當破壞憍慢。
不瞋亦不害，名住賢聖眾；
惡罪起瞋恚，堅住如石山。
盛瞋恚能持，如制逸馬車；
我說善御士，非謂執繩者。』」
佛告諸比丘：「釋提桓因於三十三天為自在王，歎說不瞋。汝等如是正信、非家、出家學道，亦應讚歎不瞋，當如是學！」
佛說此經已，諸比丘聞佛所說，歡喜奉行！
<sid n="1096"/><note n="s40.32"/>
如是我聞：
一時，佛住舍衛國祇樹給孤獨園。
爾時，世尊晨朝著衣持鉢，入舍衛城乞食。乞食已，還精舍，擧衣鉢，洗足已，持尼師壇，著右肩上，至安陀林，布尼師壇，坐一樹下，入晝<note n="s40.33"/>正受。
爾時，祇桓<note n="s40.34"/>中有兩比丘諍起，一人罵詈，一人默然。其罵詈者，卽便改悔懺謝於彼，而彼比丘不受其懺。以不受懺故，時，精舍中眾多比丘共相勸諫，高聲鬧亂。
爾時，世尊以淨天耳過於人耳，聞祇 *桓中高聲鬧亂。聞已，從禪覺，還精舍，於大眾前敷座而坐，告諸比丘：「我今晨朝乞食，還至安陀林，坐禪入 *晝正受，聞精舍中高聲大聲，紛紜鬧亂，竟為是誰？」
比丘白佛：「此精舍中有二比丘諍起，一比丘罵，一者默然。時，罵比丘尋向悔謝，而彼不受。緣不受故，多人勸諫，故致大聲，高聲鬧亂。」
佛告比丘：「云何，比丘！愚癡之人──人向悔謝，不受其懺？若人懺而不受者，是愚癡人，長夜當得不饒益苦。諸比丘！過去世時，釋提桓因有三十三天共諍，說偈教誡言：
『於他無害心，瞋亦不纏結，
懷恨不經久，於瞋以不住，
雖復瞋恚盛，不發於麁言。
不求彼闕<note n="s40.35"/>節，揚人之虛短，
常當自防護，以義內省察。
不怒亦不害，常與賢聖俱；
若與惡人俱，剛;强猶山石。
盛恚能自持，如制逸馬車，
我說為善御，非謂執繩者。』」
佛告諸比丘：「釋提桓因於三十三天為自在王，常行忍辱，亦復讚歎行忍者。汝等比丘正信、非家、出家學道，當行忍辱，讚歎忍者，應當學！」
佛說此經已，諸比丘聞佛所說，歡喜奉行！
<sid n="1097"/><note n="s40.36"/>
如是我聞：
一時，佛住舍衛國祇樹給孤獨園。
爾時，世尊告諸比丘：「過去世時，天、阿修羅<note n="s40.37"/>對陣欲戰，釋提桓因語毘摩質多羅<note n="s40.38"/>阿修羅王：『莫得各各共相殺害，但當論議<note n="s40.39"/>，理屈者伏。』毘摩質多羅阿修羅王言：『設共論 *議，誰當證知理之通塞？』天帝釋言：『諸天眾中自有智慧明記識者，阿修羅眾亦復自有明記識者。』毘摩質多羅阿修羅言：『可爾。』釋提桓因言：『汝等可先立論，然後<note n="s40.40"/>我當隨後立論，則不為難。』
「時，毘摩質多羅阿修羅王卽說偈立論言：
『我若行忍者，於事則有闕；
愚癡者當言，怖畏故行忍。』
「釋提桓因說偈答言：
『正<note n="s40.41"/>使愚癡者，言恐怖故忍，
及其不言者，於理何所傷！
但自觀其義，亦觀於他義，
彼我悉獲安，斯忍為最上<note n="s40.42"/>。』
「毘摩質多羅阿修羅復說偈言：
『若不制愚癡，愚癡則傷人；
猶如兇惡牛，捨走<note n="s40.43"/>逐觸人。
執杖而强制，怖畏則調伏；
是故堅持杖，折伏彼愚夫。』
「帝<note n="s40.44"/>釋復說偈言：
『我常觀察彼，制彼愚夫者，
愚者瞋恚盛，智以靜默伏。
不瞋亦不害，常與賢聖俱；
惡罪起瞋恚，堅住如石山。
盛瞋恚能持，如制逸馬車，
我說善御士，非謂執繩者。』
「爾時，天眾中有天智慧者，阿修羅眾中有阿修羅智慧者，於此偈思惟稱量觀察，作是念：毘摩質多羅阿修羅所說偈，終竟長夜起於鬪訟戰諍，當知毘摩質多羅阿修羅王教人長夜鬪訟戰諍；釋提桓因所說偈，長夜終竟息於鬪訟戰諍，當知天帝釋長夜教人息於鬪訟戰諍，當知帝釋善論得勝。」
佛告諸比丘：「釋提桓因以善論 *議伏阿修羅。諸比丘！釋提桓因於三十三天為自在王，立於善論，讚歎善論。汝等<note n="s40.45"/>比丘亦應如是，正信、非家、出家學道，亦當善論，讚歎善論，應當學！」
佛說此經已，諸比丘聞佛所說，歡喜奉行！
<sid n="1098"/><note n="s40.46"/>
如是我聞：
一時，佛住舍衛國祇樹給孤<note n="s40.47"/>獨園。
爾時，世尊告諸比丘：「過去世時，有天─帝釋天、阿修羅對陣欲戰。釋提桓因語三十三天眾言：『今日諸天與阿修羅軍戰，諸天得勝，阿修羅不如者，當生擒毘摩質多羅阿修羅王，以五繫縛，將還天宮。』毘摩質多羅阿修羅王告阿修羅眾：『今日諸天、阿修羅共戰，若阿修羅勝，諸天不如者，當生擒釋提桓因，以五繫縛，將還阿修羅宮。』當其戰時，諸天得勝，阿修羅不如。
「時，彼諸天捉得毘摩質多羅阿修羅王，以五繫縛，將還天宮，縛在帝釋斷法殿前門下。帝釋從此門入出之時，毘摩質多羅阿修羅縛在門側瞋恚罵詈。
「時，帝釋御者見阿修羅王，身被五縛，在於門側，帝釋出入之時輒瞋恚罵詈。見已卽便說偈，白帝釋言：
『釋今為畏彼，為力不足耶？
能忍阿修羅，面前而罵辱。』
「帝<note n="s40.48"/>釋卽答言：
『不以畏故忍，亦非力不足；
何有黠慧人，而與愚夫對？』
「御者復白言：
『若但行忍者，於事則有闕，
愚癡者當言，畏怖故行忍；
是故當苦治，以智制愚癡。』
「帝釋答言：
『我常觀察彼，制彼愚夫者，
見愚者瞋盛，智以靜默伏。
非力而為力，是彼愚癡力，
愚癡違遠法，於道則無有。
若使有大力，能忍於劣者，
是則為上忍，無力何有忍？
於他極罵辱，大力者能忍，
是則為上忍，無力何所忍？
於己及他人，善護大恐怖，
知彼瞋恚盛，還自守靜默，
於二義俱備，自利亦利他<note n="s40.49"/>。
謂言愚夫者，以不見法故，
愚夫謂勝忍，重增其惡口，
未知忍彼罵，於彼常得勝。
於勝己行忍，是名恐怖忍；
於等者行忍，是名忍諍忍；
於劣者行忍，是則為上忍。』」
佛告諸比丘：「釋提桓因於三十三天為自在王，常行忍辱，讚歎於忍。汝等比丘正信、非家、出家學道，亦應如是行忍，讚歎於忍，應當學！」
佛說此<note n="s40.50"/>經已，諸比丘聞佛所說，歡喜奉行！
<sid n="1099"/><note n="s40.51"/>
如是我聞：
一時，佛住舍衛國祇樹給孤獨園。
爾時，世尊告諸比丘：「過去世時，釋提桓因欲入園觀。時，勅其御者，令嚴駕千馬之車詣於園觀。御者奉勅，卽嚴駕千馬之車，往白帝釋：『唯！俱尸迦！嚴駕已竟，唯<note n="s40.52"/>王知時。』天帝釋卽下常勝殿<note n="s40.53"/>，東向合掌禮佛。爾時，御者見，卽<note n="s40.54"/>心驚毛竪，馬鞭落地。
「時，天帝釋見御者心驚毛竪，馬鞭落地，卽說偈言：
『汝見<note n="s40.55"/>何憂怖，馬鞭落於地？』
「御者說偈白帝釋言：
『見王天帝釋，為舍脂之夫<note n="s40.56"/>，
所以生恐怖，馬鞭落地者：
常見天帝釋，一切諸大地，
人天大小王，及四護世主，
三十三天眾，悉皆恭敬禮，
何處更有尊，尊於帝釋者？
而今正東向，合掌修敬禮！』
「爾時，帝釋說偈答言：
『我實於一切，世間大小王，
及四護世主<note n="s40.57"/>，三十三天眾，
最為其尊 *主，故悉來恭敬；
而復有世間，隨順等正覺，
名號滿天師，故我稽首禮！』
「御者復白言：
『是必世間勝，故使天王釋，
恭敬而合掌，東向稽首禮；
我今亦當禮，天王所禮者。』
「時，天帝釋──舍脂之夫說如是偈，禮佛已<note n="s40.58"/>，乘千<note n="s40.59"/>馬車，往詣園觀。」
佛告諸比丘：「彼天帝釋於三十三天為自在王，尚恭敬佛，亦復讚歎恭敬於佛。汝等比丘正信、非家、出家學道，亦應如是恭敬於佛，亦當讚歎恭敬佛者，應當學！」
佛說此經已，諸比丘聞佛所說，歡喜奉行！
<sid n="1100"/><note n="s40.60"/>
如是我聞：
一時，佛住舍衛國祇樹給孤獨園，……廣說如上。差別者：「爾時，帝釋下常勝殿，合掌東向敬禮尊法……。」乃至佛說此經已，諸比丘聞佛所說，歡喜奉行！
如是我聞<note n="s40.61"/>：
一時，佛住舍衛國祇樹給孤獨園，……如上廣說。差別者：「爾時，帝釋說偈答<note n="s40.62"/>御者言：
『我實為大地、世間大小王，
及四護世主、三十三天眾，
如是等一切，悉尊重恭敬，
然復有淨戒，長夜入正受，
正信而出家，究竟諸梵行；
故我於彼所，尊重恭敬禮。
又調伏貪恚，超越愚癡境，
修學不放逸，亦恭敬禮彼。
貪欲瞋恚癡，悉已永不著，
漏盡阿羅漢，復應敬禮彼。
若復在居家，奉持於淨戒，
如法修布薩，亦復應敬禮！』
「御者白帝釋言：
『是必世間勝，故天王敬禮；
我亦當如是，隨天王恭敬。』
「諸比丘！彼天帝釋──舍脂之夫敬禮法、僧，亦復讚歎禮法、僧者；汝等已能正信、非家、出家學道，亦當如是敬禮法、僧，當復讚歎禮法、僧者。」
佛說此經已，諸比丘聞佛所說，歡喜奉行！
<sid n="1101"/><note n="s40.63"/>
如是我聞：
一時，佛住舍衛國祇樹給孤獨園。
爾時，世尊告諸比丘：「過去世時，有天帝釋欲入園觀，王勅御者，令嚴駕千馬之車。御者受教，卽嚴駕已，還白帝釋：『乘已嚴駕， *唯王知時。』
「爾時，帝釋從常勝殿來下，周向諸方，合掌恭敬。
「時，彼御者見天帝釋從殿來下，住於中庭，周向諸方，合掌恭敬。見已驚怖，馬鞭落地，而說偈言：
『諸方唯有人，臭穢胞胎生，
神處穢死尸，飢渴常燋然；
何故憍尸迦，故重於非家？
為我說其義，飢渴願欲聞！』
「時，天帝釋說偈答言：
『我正恭敬彼，能出、非家者，
自在遊諸方，不計其行止。
城邑國土色，不能累其心；
不畜資生具，一往無欲定。
往則無所求<note n="s40.64"/>，唯無為為樂；
言則定善言，不言則寂定。
諸天阿修羅，各各共相違；
人間自共諍，相違亦如是。
唯有出家者，於諸諍無諍；
於一切眾生，放捨於刀杖。
於財離財色，不醉亦不荒；
遠離一切惡，是故敬禮彼。』
「是時，御者復說偈言：
『天王之所敬，是必世間勝；
故我從今日，當禮出家人。』
「如是說已，天帝釋敬禮諸方一切僧畢，昇於馬車，遊觀園林。」
佛告比丘：「彼天帝釋於三十三天為自在王，而常恭敬眾僧，亦常讚歎恭<note n="s40.65"/>敬僧功德。汝等比丘正信、非家、出家學道，亦當如是恭敬眾僧，亦當讚歎敬僧功德。」
佛說此經已，諸比丘聞佛所說，歡喜奉行！
<sid n="1102"/><note n="s40.66"/>
如是我聞：
一時，佛住舍衛國祇樹給孤獨園。
爾時，世尊告諸比丘：「過去世時，阿修羅王興四種兵──象兵、馬兵、車兵、步兵，與<note n="s40.67"/>三十三天欲共鬪戰。時，天帝釋聞阿修羅王興四種兵──象兵、馬兵、車兵、步兵，來欲共<note n="s40.68"/>戰。聞已，卽告宿毘梨<note n="s40.69"/>天子言：『阿公知不？阿修羅興四種兵──象兵、馬兵、車兵、步兵，欲與三十三天共戰。阿公可勅三十三天興四種兵──象兵、馬兵、車兵、步兵，與彼阿修羅共戰。』爾時，宿毘梨天子受帝釋教，還自天宮，慢緩寬縱，不勤方便。
「阿修羅眾已出在道路，帝釋聞已，復告宿毘梨天子：『阿公！阿修羅軍已在道路，阿公可速告令起四種兵與阿修羅戰。』宿毘梨天子受帝釋教已，卽復還宮，懈怠寬縱。
「時，阿修羅王軍已垂至，釋提桓因聞阿修羅軍已在近路，復告宿毘梨天子：『阿公知不？阿修羅軍<note n="s40.70"/>已在近路，阿公！速告諸天起四種兵！』
「時，宿毘梨天子卽說偈言：
『若有不起處，無為安隱樂；
得如是處者，無作亦無憂；
當與我是處，令我得安隱。』
「爾時，帝釋說偈答言：
『若有不起處，無為安隱樂；
若得是處者，無作亦無憂；
汝得是處者，亦應將我去！』
「宿毘梨天子復說偈言：
『若處無方便，不起安隱樂；
若得彼處者，無作亦無憂；
當與我是處，令我得安隱。』
「時，天帝釋復說偈答言：
『若處無方便，不起安隱樂；
若人得是處，無作亦無憂；
汝得是處者，亦應將我去！』
「宿毘梨天子復說偈言：
『若處不放逸，不起安隱樂；
若人得是處，無作亦無憂；
當與我是處，令我得安隱。』
「時，天帝釋復說偈言：
『若處不放逸，不起安隱樂；
若人得是處，無作亦無憂；
汝得是處者，亦應將我去！』
「宿毘梨復說偈言：
『懶墮無所起，不知作已作；
行欲悉皆會，當與我是處。』
「時，天帝釋復說偈言：
『懶墮無所起，得究竟安樂；
汝得彼處者，亦應將我去！』
「宿毘梨天子復說偈言：
『無事亦<note n="s40.71"/>得樂，無作亦無憂；
若與我是處，令我得安樂。』
「天<note n="s40.72"/>帝釋復說偈言：
『若見若復聞，眾生無所作；
汝得是處者，亦應將我去！
汝若畏所作，不念於有為；
但當速淨除，涅槃之徑路。』
「時，宿毘梨天子嚴四兵──象兵、馬兵、車兵、步兵，與阿修羅戰，摧阿修羅眾，諸天得勝，還歸天宮。」
佛告諸比丘：「釋提桓因興四種兵，與阿修羅戰，精勤得勝。諸比丘！釋提桓因於三十三天為自在王，常以精勤方便，亦常讚歎精勤之德。汝等比丘正信、非家、出家學道，當勤精進，讚歎精勤。」
佛說此經已，諸比丘聞佛所說，歡喜奉行！
<sid n="1103"/><note n="s40.73"/>
如是我聞：
一時，佛住舍衛國祇樹給孤獨園。
爾時，世尊告諸比丘：「過去世時，有一聚落，有諸仙人於聚落邊空閑處住止。
「時，有諸天、阿修羅去聚落不遠，對陣戰鬪。
「爾時，毘摩質多羅阿修羅王除去五飾，脫去天冠，却傘蓋，除劍刀，屛寶拂，脫革屣，至彼仙人住處，入於門內，周向看視，不顧眄諸仙人，亦不問訊。看已，還出。
「時，有一仙人遙見毘摩質多羅阿修羅王除去五飾入園，看已，還出。見已，語諸仙人言：『此何等人？有不調伏色，不似人形，非威儀法，似田舍兒，非長者子，除去五飾，入於園門，高視觀看，亦不顧眄問訊諸仙人。』有一仙人答言：『此是毘摩質多羅阿修羅王，除去五飾，觀看而去。』彼仙人言：『此非賢士，不好不善，非賢非法，除去五飾，來入園門，看已，還去，亦不顧眄問訊諸仙人。以是故，當知天眾增長，阿修羅損減。』
「時，釋提桓因除去五飾，入仙人住處，與諸仙人面相問訊慰勞，然後還出。
「復有仙人見天帝釋除去五飾，入於園門，周遍問訊。見已，問諸仙人：『此是何人？入於園林，有調伏色，有可適人色，有威儀色，非田舍兒，似族姓子，除去五飾，來入園門，周遍問訊，然後還出。』有仙人答言：『此是天帝釋，除去五飾，來入園門，周遍問訊，然後還去。』彼仙人言：『此是賢士，善好真實威儀法，除去五飾，來入園門，周遍問訊，然後還去。以是當知天眾增長，阿修羅眾損減。』
「時，毘摩質多羅阿修羅王聞仙人稱歎諸天，聞已，瞋恚熾盛。
「時，彼空處仙人聞阿修羅王瞋恚熾盛，往詣毘摩質多羅阿修羅王所，而說偈言：
『仙人故來此，求乞施無畏；
汝能施無畏，賜牟尼恩教。』
「毘摩質多羅以偈答言：
『於汝仙人所，無有施無畏；
違背阿修羅，習近帝釋故；
於<note n="s40.74"/>此諸無畏，當遺以恐怖。』
「仙人復說偈言：
『隨行殖<note n="s40.75"/>種子，隨類果報生；
來乞於無畏，遺之以恐怖；
當獲無盡畏，施畏種子故。』
「時，諸仙人於毘摩質多羅阿修羅王面前說呪已，凌<note n="s40.76"/>虛而逝。
「卽於是夜，毘摩質多羅阿修羅王心驚三起，眠中聞惡聲言：『釋提桓因興<note n="s40.77"/>四種兵，與阿修羅戰！』驚覺恐怖，慮戰必敗，退走而還阿修羅宮。
「時，天帝釋敵退得勝已，詣彼空閑仙人住處，禮諸仙人足已，退於西面諸仙人前，東向而坐。
「時，東風起，有異仙人卽說偈言：
『今此諸牟尼，出家來日久；
腋下流汗<note n="s40.78"/>臭，莫順坐風下；
千眼可移坐，此臭難可堪！』
「時，天帝釋說偈答言：
『種種眾香華，結以為華鬘；
今之所聞香，其香復過是；
寧久聞斯香，未曾生厭患。』」
佛告諸比丘：「彼天帝釋於三十三天為自在王，恭敬出家人，亦常讚歎出家人，亦常讚歎恭敬之德。汝等比丘正信、非家、出家學道，常應恭敬諸梵行者，亦當讚歎恭敬之德。」
佛說此經已，諸比丘聞佛所說，歡喜奉行！
<sid n="1104"/><note n="s40.79"/>
如是我聞：
一時，佛住舍衛國祇樹給孤獨園。時，天帝釋晨朝來詣佛所，稽首佛足，以帝釋神力，身諸光明遍照祇樹精舍。
時，釋提桓因說偈問佛<note n="s40.80"/>言：
「為殺於何等，而得安隱眠<note n="s40.81"/>？
為殺<note n="s40.82"/>於何等，而得無憂畏？
為殺何等法<note n="s40.83"/>，瞿曇所讚歎<note n="s40.84"/>？」
爾時，世尊說偈答言：
「害兇惡瞋恚，而得安隱 *眠。
害兇惡瞋恚，心得無憂畏<note n="s40.85"/>。
瞋恚為毒根<note n="s40.86"/>，滅<note n="s40.87"/>彼<note n="s40.88"/>苦種子；
滅彼苦種子，而得無憂畏。
彼苦種滅故，賢聖所稱歎！」
爾時，釋提桓因聞佛所說，歡喜隨喜，作禮而去。
<sid n="1105"/><note n="s40.89"/>
如是我聞：
一時，佛住舍衛國祇樹給孤獨園。
爾時，世尊告諸比丘：「於月八日，四大天王𢓭遣大臣，案行世間：為何等人供養父母、沙門、婆羅門，宗親尊重，作諸福德，見今世惡，畏後世罪，行施作福，受持齋戒，於月八日、十四日、十五日，及神變月<note n="s40.90"/>，受戒布薩？至十四日，遣太子下，觀察世間：為何等人供養父母，……乃至受戒布薩？至十五日，四大天王自下世間，觀察眾生：為何等人供養父母，……乃至受戒布薩？諸比丘！爾時，世間無有多人供養父母，……乃至受戒布薩者。
「時，四天王卽往詣三十三天集法講堂，白天帝釋：『天王當知：今諸世間，無有多人供養父母，……乃至受戒布薩。』時，三十三天眾聞之不喜，轉相告語：『今世間人，不賢不善，不好不類，無真實行，不供養父母，……乃至不受戒布薩。緣斯罪故，諸天眾減，阿修羅眾當漸增廣。』
「諸比丘！爾時，世間若復多人供養父母，……乃至受戒布薩者，四天王至三十三天集法講堂，白天帝釋：『天王當知：今諸世間，多有人民供養父母，……乃至受戒布薩。』時，三十三天心皆歡喜，轉相告語：『今諸世間，賢聖<note n="s40.91"/>真實如法，多有人民供養父母，……乃至受戒布薩。緣斯福德，阿修羅眾減，諸天眾增<note n="s40.92"/>廣。』
「時，天帝釋知諸天眾皆歡喜已，卽說偈言：
『若人月八日、十四、十五日，
及神變之月，受持八支齋<note n="s40.93"/>，
如我所修行，彼亦如是修。』」
爾時，世尊告諸比丘：「彼天帝釋所說偈言：
『若人月八日、十四、十五日，
及神變之月，受持八支齋，
如我所修行，彼亦如是修。』
「此非善說。所以者何？彼天帝釋自有貪、恚、癡患，不脫生、老、病、死、憂、悲、惱苦故。
「若阿羅漢比丘，諸漏已盡，所作已作，離諸重擔，斷諸有結，心善解脫，說此偈言：
『若人月八日、十四、十五日，
及神變之月，受持八支齋，
如我所修行，彼亦如是修。』
「如是說<note n="s40.94"/>者，則為善說。所以者何？阿羅漢比丘離貪、恚、癡，已脫生、老、病、死、憂、悲、惱苦，是故此偈則為善說。」
佛說此經已，諸比丘聞佛所說，歡喜奉行！
<sid n="1106"/><note n="s40.95"/>
如是我聞：
一時，佛住舍衛國祇樹給孤獨園。
爾時，世尊告諸比丘：「過去世時，毘摩質多羅阿修羅王疾病困篤，往詣釋提桓因所，語釋提桓因言：『憍尸迦！當知我今疾病困篤，為我療治，令得安隱！』釋提桓因語毘摩質多羅阿修羅言：『汝當授我幻法，我當療治汝病，令得安隱。』毘摩質多羅阿修羅語帝釋言：『我當還問諸阿修羅眾，聽我者，當授帝釋阿修羅幻法。』
「爾時，毘摩質多羅阿修羅卽往至諸阿修羅眾中，語諸阿修羅言：『諸人當知：我今疾病困篤，往詣釋提桓因所，求彼治病。彼語我言：汝能授我阿修羅幻法者，當治汝病，令得安隱。我今當往為彼說阿修羅幻法。』
「時，有一詐偽阿修羅語毘摩質多羅阿修羅：『其彼天帝釋質直好信不虛偽，但語彼言：天王！此阿修羅幻法，若學者，令人墮地獄，受罪無量百千歲。彼天帝釋必當息意，不復求學，當言：汝去！令汝病差<note n="s40.96"/>，可得安隱！』
「時，毘摩質多羅阿修羅復往帝釋所，說偈白言：
『千眼尊天王，阿修羅幻術，
皆是虛誑法，令人墮地獄，
無量百千歲，受苦無休息。』
「時，天帝釋語毘摩質多羅阿修羅言：『止！止！如是幻術，非我所須，汝且還去，令汝身病寂滅休息，得力安隱！』」
佛告諸比丘：「釋提桓因於三十三天為自在王，長夜真實，不幻不偽，賢善質直。汝等比丘正信、非家、出家學道，亦應如是不幻不偽，賢善質直，當如是學！」
佛說此經已，諸比丘聞佛所說，歡喜奉行！
<sid n="1107"/><note n="s40.97"/>
如是我聞：
一時，佛住舍衛國祇樹給孤獨園。
爾時，世尊告諸比丘：「時，有天帝釋及鞞盧闍那子婆稚阿修羅王<note n="s40.98"/>，有絕妙之容，於晨朝時，俱詣佛所，稽首佛足，退坐一面。時，天帝釋及鞞盧闍那子婆稚阿修羅王，身諸光明，普照祇樹給孤獨園。
「爾時，鞞盧闍那<note n="s40.99"/>阿修羅王說偈白佛：
『人當勤方便，必令利滿足；
是利滿足已，何須復方便？』
「時，天帝釋復說偈言：
『若人勤方便，必令利滿足；
是利滿足已，修忍無過上！』
「說是偈已，俱白佛言：『世尊！何者善說？』世尊告言：『汝等所說，二說俱善。』
「然今汝等復聽我說：
『一切眾生類，悉皆求己利；
彼彼諸眾<note n="s40.100"/>生，各自求所應。
世間諸和合，及與第一義；
當知世和合，則為非常法。
若人勤方便，必令利滿足，
是利滿足已，修忍無過上！』
「爾時，天帝釋及鞞<note n="s40.101"/>盧闍那子婆稚阿修羅王聞佛所說，歡喜隨喜，作禮而去。」
爾時，世尊告諸比丘：「釋提桓因於三十三天為自在王，修行於忍，讚歎於忍。汝等比丘正信、非家、出家學道，亦應如是修行於忍，讚歎於忍！」
佛說此經已，諸比丘聞佛所說，歡喜奉行！
<sid n="1108"/><note n="s40.102"/>
如是我聞：
一時，佛住舍衛國祇樹給孤獨園。
爾時，世尊告諸比丘：「過去世時，有天帝釋白佛言：『世尊！我今受如是戒：乃至佛法住世，盡其形壽，有惱我者，要<note n="s40.103"/>不反報加惱於彼。』時，毘摩質多羅阿修羅王聞天帝釋受如是戒：乃至佛法住世，盡其形壽，有惱我者，我不反報加惱於彼。聞已，執持利劍，逆道而來。
「時，天帝釋遙見毘摩質多羅阿修羅王執持利劍，逆道而來，卽遙告言：『阿修羅！住！縛汝勿動！』
「毘摩質多羅阿修羅王卽不得動，語帝釋言：『汝今豈不受如是戒：若佛法住世，盡其形壽，有惱我者，必不還報耶？』天帝釋答言：『我實受如是戒，但汝自<note n="s40.104"/>住受縛。』阿修羅言：『今且放我！』帝釋答言：『汝若約誓不作亂者，然後放汝。』阿修羅言：『放我當如法作。』帝釋答言：『先如法作，然後放汝！』
「時，毘摩質多羅阿修羅王𣈳說偈言：
『貪欲之所趣，及瞋恚所趣，
妄語之所趣，謗毀賢聖趣；
我若嬈亂者，趣同彼趣趣。』
「釋提桓因復告言：『放汝令去，隨汝所安。』
「爾時，天帝釋令阿修羅王作約誓已，往詣佛所，稽首佛足，退坐一面，白佛言：『世尊！我於佛前受如是戒：乃至佛法住世，盡其形壽，有惱我者，我不反報。毘摩質多羅阿修羅王聞我受戒，手執利劍，隨路而來。我遙見已，語言：阿修羅！住！住<note n="s40.105"/>！縛汝勿動！彼阿修羅言：汝不受戒耶？我卽答言：我實受戒，且汝今住，縛汝勿動。彼卽求脫，我告彼言：若作約誓不作亂者，當令汝脫。阿修羅言：且當放我，當說約誓。我卽告言：先說約誓，然後放汝。彼卽說偈，作約誓言：
貪欲之所趣，及瞋恚所趣，
妄語之所趣，謗毀賢聖趣；
我若作嬈亂，趣同彼趣趣。
「『如是，世尊！我要彼阿修羅王令說約誓，為是法不？彼阿修羅復為嬈<note n="s40.106"/>亂不？』
「佛告天帝釋<note n="s40.107"/>：『善哉！善哉！汝要彼約誓，如法不違，彼亦不復敢作嬈亂。』爾時，天帝釋聞佛所說，歡喜隨喜，作禮而去。」
爾時，世尊告諸比丘：「彼天帝釋於三十三天為自在王，不為嬈亂，亦常讚歎不嬈亂法。汝等比丘正信、非家、出家學道，亦應如是行不嬈亂，亦當讚歎不擾亂法。」
佛說此經已，諸比丘聞佛所說，歡喜奉行！
雜阿含經卷第四十