　　（一七三） *中阿含心品浮彌經<note n="m173.21"/>第二（第四分別誦<note n="m173.22"/>）
我聞如是：
一時，佛遊王舍城，在竹林迦蘭哆園。
爾時，尊者浮彌<note n="m173.23"/>，亦在王舍城無事禪室中。於是，尊者浮彌過夜平旦，著衣持鉢，欲入王舍城而行乞食。尊者浮彌復作是念：且置入王舍城乞食，我寧可往至王子耆婆先那童子<note n="m173.24"/>家。於是，尊者浮彌便往至王子耆婆先那童子家。
王子耆婆先那童子遙見尊者浮彌來，卽從座<note n="m173.25"/>起，偏袒著衣，叉手向尊者浮彌，作如是說：「善來！尊者浮彌！尊者浮彌久不來此，可坐此床。」尊者浮彌卽便就坐。
王子耆婆先那童子稽首尊者浮彌足，卻坐<note n="m173.26"/>一面，白曰：「尊者浮彌！我欲有所問，聽我問耶？」
尊者浮彌答曰：「王童子！欲問便問，我聞已當思。」
王童子便問尊者浮彌：「或有沙門、梵志來詣我所，而語我曰：『王童子！有人作願行正梵行，彼必得果；或無願，或願無願，或非有願非無願行正梵行，彼必得果。』尊者浮彌！尊師何意、云何說？」
尊者浮彌告曰：「王童子！我不面從世尊聞，亦不從諸梵行聞。王童子！世尊或如是說：『或有人作願行正梵行，彼必得果；或無願，或願無願，或非有願非無願行正梵行，彼必得果。』」
王童子白曰：「若尊者浮彌尊師如是意、如是說者，此於世間，天及魔、梵、沙門、梵志，從人至天，最在其上。尊者浮彌！可在此食。」尊者浮彌默然而受。王童子知尊者浮彌默然受已，卽從 *座起，自行澡水，以極美淨妙種種豐饒食噉含消，自手斟酌，令得飽滿。食訖收器，行澡水已，取一小床別坐聽法。尊者浮彌為彼說法，勸發渴仰，成就歡喜。無量方便為彼說法，勸發渴仰，成就歡喜已，從座<note n="m173.27"/>起去，往詣佛所，稽首佛足，卻坐一面，與王童子所共論者盡向佛說。
世尊聞已，告曰：「浮彌！何意不為王童子說四喻耶？」
尊者浮彌問曰：「世尊！何謂四喻？」
世尊答曰：「浮彌！若有沙門、梵志邪見、邪見定，彼作願行行邪梵行，必不得果；無願、願無願、非有願非無願行邪梵行，必不得果。所以者何？以邪求果，謂無道也。浮彌！猶如有人欲得乳者而𤚲牛角，必不得乳；無願、願無願、非有願非無願人欲得乳而𤚲牛角，必不得乳。所以者何？以邪求乳，謂𤚲牛角也。如是，浮彌！若有沙門、梵志邪見、邪見定，彼作願行行邪梵行，必不得果；無願、願無願、非有願非無願行邪梵行，必不得果。所以者何？以邪求果，謂無道也。
「浮彌！若有沙門、梵志正見、正見定，彼作願行行正梵行，彼必得果；無願、願無願、非有願非無願行正梵行，彼必得果。所以者何？以正求果，謂有道也。浮彌！猶如有人欲得乳者，飽飲飼<note n="m173.28"/>牛而𤚲牛乳，彼必得乳；無願、願無願、非有願非無願人欲得乳，飽飲 *飼牛而𤚲牛乳，彼必得乳。所以者何？以正求乳，謂𤚲牛乳也。如是，浮彌！若有沙門、梵志正見、正見定，彼作願行行正梵行，彼必得果；無願、願無願、非有願非無願行正梵行，彼必得果。所以者何？以正求果，謂有道也。
「浮彌！若有沙門、梵志邪見、邪見定，彼作願行行邪梵行，必不得果；無願、願無願、非有願非無願行邪梵行，必不得果。所以者何？以邪求果，謂無道也。浮彌！猶如有人欲得酥者，以器盛水，以抨抨之，必不得酥<note n="m173.29"/>；無願、願無願、非有願非無願人欲得 *酥，以器盛水，以抨抨之，必不得 *酥。所以者何？以邪求 *酥，謂抨水也。如是，浮彌！若有沙門、梵志邪見、邪見定，彼作願行行邪梵行，必不得果；無願、願無願、非有願非無願行邪梵行，必不得果。所以者何？以邪求果，謂無道也。
「浮彌！若有沙門、梵志正見、正見定，彼作願行行正梵行，彼必得果；無願、願無願、非有願非無願行正梵行，彼必得果。所以者何？以正求果，謂有道也。浮彌！猶如有人欲得酥者，以器盛酪，以抨抨之，彼必得 *酥；無願、願無願、非有願非無願人欲得 *酥，以器盛酪，以抨抨之，彼必得 *酥。所以者何？以正求酥，謂抨酥也。如是，浮彌！若有沙門、梵志正見、正見定，彼作願行行正梵行，彼必得果；無願、願無願、非有願非無願行正梵行，彼必得果。所以者何？以正求果，謂有道也。
「浮彌！若有沙門、梵志邪見、邪見定，彼作願行行邪梵行，必不得果；無願、願無願、非有願非無願行邪梵行，必不得果。所以者何？以邪求果，謂無道也。浮彌！猶如有人欲得油者，以笮<note n="m173.30"/>具盛沙，以冷<note n="m173.31"/>水漬而取壓之，必不得油；無願、願無願、非有願非無願人欲得油，以 *笮具盛沙，以冷水漬而取壓之，必不得油。所以者何？以邪求油，謂壓沙也。如是，浮彌！若有沙門、梵志邪見、邪見定，彼作願行行邪梵行，必不得果；無願、願無願、非有願非無願行邪梵行，必不得果。所以者何？以邪求果，謂無道也。
「浮彌！若有沙門、梵志正見、正見定，彼作願行行正梵行，彼必得果；無願、願無願、非有願非無願行正梵行，彼必得果。所以者何？以正求果，謂有道也。猶如有人欲得油者，以 *笮具盛麻子，以煖<note n="m173.32"/>湯漬而取壓之，彼必得油；無願、願無願、非有願非無願人欲得油，以 *笮具盛麻子，以 *煖湯漬而取壓之，彼必得油。所以者何？以正求油，謂壓麻子也。如是，浮彌！若有沙門、梵志正見、正見定，彼作願行行正梵行，彼必得果；無願、願無願、非有願非無願行正梵行，彼必得果。所以者何？以正求果，謂有道也。
「浮彌！若有沙門、梵志邪見、邪見定，彼作願行行邪梵行，必不得果；無願、願無願、非有願非無願行邪梵行，必不得果。所以者何？以邪求果，謂無道也。浮彌！猶如有人欲得火者，以濕木作火母，以濕鑽鑽，必不得火；無願、願無願、非有願非無願人欲得火，以濕木作火母，以濕鑽鑽，必不得火。所以者何？以邪求火，謂鑽濕木也。如是，浮彌！若有沙門、梵志邪見、邪見定，彼作願行行邪梵行，必不得果；無願、願無願、非有願非無願行邪梵行，必不得果。所以者何？以邪求果，謂無道也。
「浮彌！若有沙門、梵志正見、正見定，彼作願行行邪梵行，必不得果；無願、願無願、非有願非無願行正梵行，彼必得果。所以者何？以正求果，謂有道也。浮彌！猶如有人欲得火者，以燥木作火母，以燥鑽鑽，彼必得火；無願、願無願、非有願非無願人欲得火，以燥木作火母，以燥鑽鑽，彼必得火。所以者何？以正求火，謂鑽燥木也。如是，浮彌！若有沙門、梵志正見、正見定，彼作願行行正梵行，彼必得果；無願、願無願、非有願非無願行正梵行，彼必得果。所以者何？以正求果，謂有道也。浮彌！若汝為王童子說此四喻者，王童子聞已必大歡喜，供養於汝，盡其形壽，謂衣被、飲<note n="m173.33"/>食、臥具、湯藥及餘種種諸生活具。」
尊者浮彌白曰：「世尊！我本未曾聞此四喻，何由得說？唯今始從世尊聞之。」
佛說如是，尊者浮彌及諸比丘聞佛所說，歡喜奉行！