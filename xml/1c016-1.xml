（二四）第三分堅固經<note n="d16.2"/>第五
如是我聞：
一時，佛在那難陀<note n="d16.3"/>城波婆利掩次<note n="d16.4"/>林中，與大比丘眾千二百五十人俱。
爾時，有長者子，名曰堅固<note n="d16.5"/>，來詣佛所，頭面禮足，在一面坐。時，堅固長者子白佛言：「善哉！世尊！唯願今者敕諸比丘，若有婆羅門、長者子、居士來<note n="d16.6"/>，當為現神足<note n="d16.7"/>，顯上人法<note n="d16.8"/>！」
佛告堅固：「我終不教諸比丘為婆羅門、長者、居士<note n="d16.9"/>而現神足上人法也，我但教弟子於空閑處靜默思道。若有功德，當自覆藏；若有過失，當自發露。」
時，堅固長者子復白佛言：「唯願世尊敕諸比丘，若有婆羅門、長者、居士來，當為現神足，顯<note n="d16.10"/>上人法！」
佛復告堅固：「我終不教諸比丘為婆羅門、長者、居士而現神足上人法也，我但教弟子於空閑處靜默思道。若有功德，當自覆藏；若有過失，當自發露。」
時，堅固長者子復白佛言：「我於上人法無有疑也，但此那難陀城國土豐樂，人民熾盛，若於中現神足者，多所饒益，佛及大眾善弘道化。」
佛復告堅固：「我終不教諸<note n="d16.11"/>比丘為婆羅門、長者子<note n="d16.12"/>、居士而現神足上人法也，我但教弟子於空閑處靜默思道。若有功德，當自覆藏；若有過失，當自發露。所以者何？有三神足<note n="d16.13"/>。云何為三？一曰神足，二曰觀察他心，三曰教誡<note n="d16.14"/>。云何為神足？長者子！比丘習無量神足，能以一身變成無數，以無數身還合為一；若遠若近，山河石壁，自在無礙，猶如行空；於虛空中結加趺坐，猶如飛鳥；出入大地，猶如在水；若行水上，猶如履地；身出嶋火<note n="d16.15"/>，如大火聚；手捫日月，立至梵天<note n="d16.16"/>。若有得信長者、居士見<note n="d16.17"/>此比丘現無量神足，立至梵天，當復詣餘未得信長者、居士所，而告之言：『我見比丘現無量神足，立至梵天。』彼長者、居士未得信者語得信者言：『我聞有瞿羅咒<note n="d16.18"/>，能現如是無量神變，……乃至立至梵天。』」
佛復告長者子堅固：「彼不信者，有如此言，豈非毀謗言耶？」
堅固白佛言：「此實是毀謗言也。」
佛言：「我以是故，不敕諸比丘現神變化，但教弟子於空閑處靜默思道。若有功德，當自覆藏；若有過失，當自發露。如是，長者子<note n="d16.19"/>！此卽是我諸比丘所現神足。
「云何名觀察他心神足？於是，比丘現無量觀察神足，觀諸眾生心所念法，隈<note n="d16.20"/>屏所為皆能識知。若有<note n="d16.21"/>得信長者、居士，見比丘現無量觀察神足，觀他眾生心所念法，隈屏所為皆悉識知，便詣餘未得信長者、居士所，而告之曰：『我見比丘現無量觀察神足，觀他眾生心所念法，隈屏所為皆悉能知。』彼不信長者、居士，聞此語已，生毀謗言。有乾陀羅咒<note n="d16.22"/>能觀察他心，隈屏所為皆悉能知。云何，長者子！此豈非毀<note n="d16.23"/>謗言耶？」
堅固白佛言：「此實是毀謗言也。」
佛言：「我以是故，不敕諸比丘現神變化，但教弟子於空閑處靜默思道。若有功德，當自覆藏；若有過失，當自發露。如是，長者子！此𣈳是我比丘現觀察神足。
「云何為教 *誡神足？長者子！若如來、至真、等正覺出現於世，十號具足，於諸天、世人、魔、若魔、天、沙門、婆羅門中，自身作證，為他說法，上中下言，皆悉真正，義味清淨，梵行具足。若長者、居士聞已，於中得信；得信已，於中觀察自念：我不宜在家，若在家者，鉤鎖相連，不得清淨修於梵行，我今寧可剃除鬚髮，服三法衣，出家修道，具諸功德，……乃至成就三明，滅諸闇冥，生大智明。所以者何？斯由精勤，樂獨閑居，專念不忘之所得也。長者子！此是我比丘現教 *誡神足。」
爾時，堅固長者子白佛言：「頗有比丘成就<note n="d16.24"/>此三神足耶？」
佛告長者子：「我不說有數，多有比丘成此三神足者。長者子！我有比丘在此眾中自思念<note n="d16.25"/>：此身四大<note n="d16.26"/>──地、水、火、風，何由永滅？彼比丘倏趣天道，往至四天王<note n="d16.27"/>所，問四天王言：『此身四大──地、水、火、風，由何永滅？』
「長者子！彼四天王報比丘言：『我不知四大由何永滅，我上有天，名曰忉利，微妙第一，有大智慧，彼天能知四大由何而滅。』彼比丘聞已，卽倏趣天道，往詣忉利天上，問諸天言：『此身四大──地、水、火、風，何由永滅？』彼忉利天報比丘言：『我不知四大何由永<note n="d16.28"/>滅，上更有天，名曰<note n="d16.29"/>焰摩，微妙第一，有大智慧，彼天能知。』卽往就問，又言不知。
「如是展轉，至兜率天、化自在天、他化自在天，皆言：『我不知四大何由而滅，上更有天，微妙第一，有大智慧，名梵迦夷<note n="d16.30"/>，彼天能知四大何由永滅。』彼比丘𣈳倏趣梵道<note n="d16.31"/>，詣梵天<note n="d16.32"/>上問言：『此身四大──地、水、火、風，何由永滅？』彼梵天報比丘言：『我不知四大何由永滅，今有大梵天王<note n="d16.33"/>，無能勝者，統千世界，富貴尊豪，最得自在，能造化物，是眾生父母，彼能知四大由何<note n="d16.34"/>永滅。』長者子！彼比丘尋問：『彼大梵天<note n="d16.35"/>王今為所在？』彼天報言：『不知大梵今為<note n="d16.36"/>所在，以我意觀，出現不久。』未久，梵王忽然出現。長者子<note n="d16.37"/>！彼比丘詣梵王所問言：『此身四大──地、水、火、風，何由永滅？』彼大梵王告比丘言：『我梵天王無能勝者，統千世界，富貴尊豪，最得自在，能造萬物，眾生父母。』時，彼比丘告梵王曰<note n="d16.38"/>：『我不問此事，自問四大──地、水、火、風，何由永滅？』
「長者子！彼梵王猶報比丘言：『我是大梵天王，無能勝者，……乃至造作萬物，眾生父母。』比丘又復告言：『我不問此，我自問四大何由永滅？』長者子！彼梵天王如是至三，不能報彼比丘四大何由永滅。時，大梵王𣈳執比丘右手，將詣屏處，語言：『比丘！今諸梵天<note n="d16.39"/>皆謂我為智慧第一，無不知見，是故我不得報汝言：不知不見此四大何由永滅。』又語比丘：『汝為大愚，乃捨如來於諸天中推問此事，汝當於世尊所問如此事，如佛所說，善受持之。』又告比丘：『今佛在舍衛國給孤獨園，汝可往問。』
「長者子！時，比丘於梵天上忽然不現，譬如壯士屈伸<note n="d16.40"/>臂頃，至舍衛國祇樹給孤獨園，來至我所，頭面禮足，一<note n="d16.41"/>面坐，白我言：『世尊！今此四大──地、水、火、風，何由而滅？』時，我告言：『比丘！猶如商人臂鷹入海<note n="d16.42"/>，於海中放彼鷹飛空東西南北，若得陸地則便<note n="d16.43"/>停止，若無陸地更還歸船。比丘！汝亦如是，乃至梵天問如是義，竟不成就還來歸我，今當使汝成就此義。』卽說偈言：
『何由無四大，地水火風滅？
何由無麁細，及長短好醜？
何由無名色<note n="d16.44"/>，永滅無有餘？
應答識無形，無量、自有光，
此滅四大<note n="d16.45"/>滅<note n="d16.46"/>，麁細好醜滅，
於此名色滅，識滅餘亦滅<note n="d16.47"/>。』」
時，堅固長者子白佛言：「世尊！此比丘名何等？云何持之？」
佛告長者子：「此比丘名阿室已，當奉持之！」
爾時，堅固長者子聞佛所說，歡喜奉行！ 
佛說長阿含經卷第十六