<sid n="m119"/>　　（一一九） *中阿含大品說處經<note n="m119.38"/>第三（ *第三念誦）
我聞如是：
一時，佛遊舍衛國，在勝林給孤獨園。
爾時，世尊告諸比丘：「此有三說處<note n="m119.39"/>，無四無五。若比丘見已，因彼故說而說我見、聞、識、知，比丘說而說是我所知。云何為三？比丘！因過去世說，而說如是過去世時有；比丘！因未來世說，而說如是未來世時有；比丘！因現在世說，而說如是現在世時有<note n="m119.40"/>，是謂三說處，無四無五。若比丘見已，因彼故說而說我見、聞、識、知，比丘說而說是我所知，因所說善習得義，因不說不善習得義。
「賢聖弟子兩耳一心聽法，彼兩耳一心聽法已，斷一法、修一法、一法作證，彼斷一法、修一法、一法作證已，便得正定。賢聖弟子心得正定已，便斷一切淫、怒、癡。賢聖弟子如是得心解脫，解脫已便知解脫：我生已盡，梵行已立，所作已辦，不更受有，知如真。因其所說有四處，當以觀人，此賢者可共說、不可共說。若使此賢者一向論不一向答者，分別論不分別答者，詰論不詰答者，止論不止答者<note n="m119.41"/>，如是此賢者不得共說，亦不得共論。若使此賢者一向論便<note n="m119.42"/>一向答者，分別論分別答者，詰論詰答者，止論止答者，如是此賢者得共說，亦得共論。
「復次，因其所說，更有四處，當以觀人，此賢者可共說、不可共說。若使此賢者於處、非處不住者，所知不住者，說喻不住者，道跡不住者<note n="m119.43"/>，如是此賢者不可共說，亦不可共論。若此賢者於處、非處住者，所知住者，說喻住者，道跡住者，如是此賢者可得共說，亦可得共論。因所說時止息口行，捨已所見，捨怨結意，捨欲、捨恚、捨癡、捨慢、捨不語、捨慳嫉、不求勝、不伏他，莫取所失，說義說法。說義說法已，教復教止，自歡喜、令彼歡喜。如是說義，如是說事，是聖說義，是聖說事，謂至竟漏盡。」
於是，世尊說此頌曰：
「若有諍論議，雜意懷貢高；
非聖毀呰<note n="m119.44"/>德，各各相求便。
但求他過失，意欲降伏彼；
更互而求勝，聖不如是說。
若欲得論議，慧者當知時；
有法亦有義，諸聖論如是。
慧者如是說，無諍<note n="m119.45"/>無貢高；
意無有厭足，無結無有漏。
隨順不顛倒，正知而為說；
善說則然可，自終不說惡。
不以諍論議，亦不受他諍；
知處及說處，是彼之所論。
如是聖人說，慧者俱得義，
為現法得樂，亦為後世安；
當知聰達者，非倒非常說。」
佛說如是，彼諸比丘聞佛所說，歡喜奉行！
說處經第三竟<note n="m119.46"/>（七百二十三字<note n="m119.47"/>）