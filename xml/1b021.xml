　　舍梨子相應品第三（有十一經）（初一日誦<note n="m21.1"/>）
等心‧得戒‧智‧師子，水喻‧瞿尼‧梵陀然<note n="m21.2"/>，
教病‧拘絺‧象跡喻，分別四諦最在後。
（二一）中阿含<note n="m21.3"/>舍梨子相應品等心經<note n="m21.4"/>第一
我聞如是：
一時，佛遊舍衞國，在勝林給孤獨園。
爾時，尊者舍梨子<note n="m21.5"/>與比丘眾夜集講堂<note n="m21.6"/>，因內結、外結<note n="m21.7"/>，為諸比丘分別其義：「諸賢！世實有二種人。云何為二？有內結人阿那含<note n="m21.8"/>，不還此間；有外結人非阿那含，還來此間。諸賢！云何內結人阿那含，不還此間？若有一人修習禁戒，無穿無缺，無穢無濁，極多無難，聖所稱譽，善修善具<note n="m21.9"/>。彼因修習禁戒，無穿無缺，無穢無濁，極多無難，聖所稱譽，善修善具故，復學厭欲、無欲、斷欲；因學厭欲、無欲、斷欲故，得息、心解脫<note n="m21.10"/>。得已樂中，愛惜不離，於現法中不得究竟智，身壞命終，過摶食天<note n="m21.11"/>，生餘意生天<note n="m21.12"/>中。既生彼已，便作是念：我本為人時，修習禁戒，無穿無缺，無穢無濁，極多無難，聖所稱譽，善修善具。因修習禁戒，無穿無缺，無穢無濁，極多無難，聖所稱譽，善修善具故，復學厭欲、無欲、斷欲；因學厭欲、無欲、斷欲故，得息、心解脫。得已樂中，愛惜不離，於現法中不得究竟智，身壞命終，過摶食天，生餘意生天在於此中。
「諸賢！復有一人修習禁戒，無穿無缺，無穢無濁，極多無難，聖所稱譽，善修善具。彼因修習禁戒，無穿無缺，無穢無濁，極多無難，聖所稱譽，善修善具故，復學色有斷、貪斷業<note n="m21.13"/>，學欲捨離<note n="m21.14"/>；因學色有斷、貪斷業，學欲捨離故，得息、心解脫。得已樂中，愛惜不離，於現法中不得究竟智，身壞命終，過摶食天，生餘意生天中。既生彼已，便作是念：我本為人時，修習禁戒，無穿無缺，無穢無濁，極多無難，聖所稱譽，善修善具。因修習禁戒，無穿無缺，無穢無濁，極多無難，聖所稱譽，善修善具故，復學色有斷、貪斷業，學欲捨離；因學色有斷、貪斷業，愛學欲捨離故，得息、心解脫。得已樂中，愛惜不離，於現法中不得究竟智，身壞命終，過摶食天，生餘意生天在於此中。諸賢！是謂內結人阿那含，不還此間。
「諸賢！云何外結人非阿那含，來還此間？若有一人修習禁戒，守護從解脫，又復善攝威儀禮節，見纖芥<note n="m21.15"/>罪，常懷畏怖，受持學戒，諸賢！是謂<note n="m21.16"/>外結人非阿那含，還來此間。」
於是，眾多等心天<note n="m21.17"/>色像巍巍，光輝<note n="m21.18"/>暐曄，夜將向旦，來詣佛所，稽首作禮，卻住一面，白曰：「世尊！尊者舍梨子昨夜與比丘眾集在講堂，因內結、外結，為諸比丘分別其義：『諸賢！世實有二種人，內結人、外結人。』世尊！眾已歡喜，唯願世尊慈哀愍念，往至講堂！」彼時，世尊為諸等心天默然而許。諸等心天知世尊默然許可，稽首佛足，繞三匝<note n="m21.19"/>已，卽彼處沒。
諸等心天去後不久，於是世尊往至講堂比丘眾前，敷座而坐。世尊坐已，歎曰：「善哉！善哉！舍梨子！汝極甚善。所以者何？汝於昨夜與比丘眾集在講堂，因內結、外結，為諸比丘分別其義：『諸賢！世實有二種人，內結人、外結人。』舍梨子！昨夜向旦，諸等心天來詣我所，稽首禮已，卻住一面，白我言：『世尊！尊者舍梨子昨夜與比丘眾集在講堂，因內結、外結，為諸比丘分別其義：諸賢！世實有二種人，內結人、外結人。世尊！眾已歡喜，唯願世尊慈哀愍念，往至講堂！』舍梨子！我便為彼諸等心天默然而許。諸等心天知我默然許可，稽首我足，繞三匝已，卽彼處沒。
「舍梨子！諸等心天或十、二十，或三十、四十，或五十、六十，共住錐頭處<note n="m21.20"/>，各不相妨。舍梨子！諸等心天非生彼中，甫修善心，極廣甚大，令諸等心天或十、二十，或三十、四十，或五十、六十，共住錐頭處，各不相妨。舍梨子！諸等心天本為人時，已修善心，極廣甚大，因是故，令諸等心天或十、二十，或三十、四十，或五十、六十，共住錐頭處，各不相妨。是故，舍梨子！當學寂靜，諸根寂靜，心意寂靜，身、口、意業寂靜，向於世尊及諸智梵行。舍梨子！虛偽異學，長衰永失<note n="m21.21"/>。所以者何？謂不得聞如此妙法。」
佛說如是，彼諸比丘聞佛所說，歡喜奉行！
等心經第一竟<note n="m21.22"/>（千一百八十一字<note n="m21.23"/>）