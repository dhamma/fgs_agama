　　四阿含義同中阿含，首以明其旨，不復重序也。增壹阿含者，比法條貫以數相次也。數終十，令加其一，故曰增一也；且數數皆增，以增為義也。其為法也，多錄禁律，繩墨<note n="e1.7"/>切厲，乃度世檢括<note n="e1.8"/>也。外國巖岫之士、江海之人<note n="e1.9"/>，於四阿含多詠味茲焉。
有外國沙門<note n="e1.10"/>曇摩難提<note n="e1.11"/>者，兜佉勒<note n="e1.12"/>國人也。齠齓<note n="e1.13"/>出家，孰與廣聞，誦二阿含<note n="e1.14"/>，溫故日新，周行諸國，無土不涉。以秦建元二十年來詣長安，外國鄉人咸皆善之，武威太守趙文業<note n="e1.15"/>求令出<note n="e1.16"/>焉。
佛念<note n="e1.17"/>譯傳，曇嵩<note n="e1.18"/>筆受，歲在甲申<note n="e1.19"/>夏出<note n="e1.20"/>，至來年春乃訖，為四十一卷，分為上下部。上部二十六卷全無遺忘，下部十五卷失其錄偈<note n="e1.21"/>也。余與法和<note n="e1.22"/>共考正之，僧䂮<note n="e1.23"/>、僧茂助校漏失，四十日乃了。此年有阿城之役<note n="e1.24"/>，伐鼓近郊，而正專在斯業之中。全具二阿含一百卷，鞞婆沙<note n="e1.25"/>、婆和須蜜<note n="e1.26"/>、僧伽羅剎<note n="e1.27"/>，傳此五大經。自法東流，出經<note n="e1.28"/>之優者也。四阿含四十應真<note n="e1.29"/>之所集也，十人撰一部，題其起盡，為錄偈焉，懼法留世久，遺逸散落也。
斯土前出諸經班班，有其中者，今為二阿含，各為新錄一卷，全其故目，注其得失，使見經尋之差易也。合上下部，四百七十二經。凡諸學士撰此二阿含，其中往往有律語，外國不通與沙彌<note n="e1.30"/>、白衣<note n="e1.31"/>共視也。而今已後，幸共護之，使與律同，此乃茲邦之急者也。斯諄諄之誨，幸勿藐藐聽也。廣見而不知護禁，乃是學士通中創<note n="e1.32"/>也。中本起<note n="e1.33"/>康孟祥<note n="e1.34"/>出，出大愛道品，乃不知是禁經，比丘尼法堪<note n="e1.35"/>慊切，真割而去之，此乃是大鄙可痛恨者也。此二經有力道士乃能見，當以著心焉，如其輕忽不以為意者，幸我同志鳴鼓攻之可也。