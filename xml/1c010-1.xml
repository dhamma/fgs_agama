<note n="d10.1"/><note n="d10.2"/>
（一二）第<note n="d10.3"/>二分三聚經<note n="d10.4"/>第八
如是我聞：
一時，佛在舍衛國祇樹給孤獨園，與大比丘眾千二百五十人俱。
爾時，世尊告諸比丘：「我與汝等說微妙法，義味清淨，梵行具足，謂三聚法。汝等諦聽！思惟念之，當為汝說。」時，諸比丘受教而聽。
佛告比丘：「三法聚者：一法趣惡趣，一法趣善趣，一法趣涅槃。云何一法趣於惡趣？謂無仁慈，懷毒害心，是謂一法將向惡趣。云何一法趣於善趣？謂不以惡心加於眾生，是為一法將向善趣。云何一法趣於涅槃？謂能精勤，修身念處，是為一法將向涅槃。
「復有二法趣向惡趣，復有二法趣向善趣，復有二法趣向涅槃。云何二法趣向惡趣？一謂毀戒，二謂破見。云何二法趣向善趣？一謂戒具，二謂見具。云何二法趣向涅槃？一謂為止，二謂為觀。
「復有三法趣向惡趣，三法向惡趣，三法向涅槃。云何三法向惡趣？謂三不善根：貪不善根、恚不善根、癡不善根。云何三法向善趣？謂三善根：無貪善根、無恚善根、無癡善根。云何三法趣向涅槃？謂三三昧：空三昧、無相三昧、無作三昧。
「又有四法趣向惡趣，四法向善趣，四法向涅槃。云何四法向惡趣？謂愛語。恚語。怖語、癡語。云何四法向善趣？謂不愛語、不恚語、不怖語、不癡語。云何四法向涅槃？謂四念處？身念處、受念處、意念處、法念處。
「復有五法向惡趣，五法向善趣，五法向涅槃。云何五法向惡趣？謂破五戒？殺、盜、淫逸<note n="d10.5"/>、妄語、飲酒。云何五法向善趣？謂持五戒？不殺、不盜、不淫、不欺、不飲酒。云何五法趣向涅槃？謂五根：信根、精進根、念根、定根、慧根。
「又有六法向惡趣，六法向善趣，六法向涅槃。云何六法向惡趣？謂六不敬：不敬佛、不敬法、不敬僧、不敬戒、不敬定、不敬父母。云何六法向善趣？謂六敬法：敬佛、敬法、敬僧、敬戒、敬定、敬父母。云何六法向涅槃？謂六思念：念佛、念法、念僧、念戒、念施、念天。
「又有七法向惡趣，七法向善趣，七法向涅槃。云何七法向惡趣？謂殺生、不與取、淫逸<note n="d10.6"/>、妄語、兩舌、惡口、綺語。云何七法向善趣？謂不殺生、不盜、不淫、不欺、不兩舌、不惡口、不綺語。云何七法向涅槃？謂七覺意：念覺意、擇<note n="d10.7"/>法覺意、精進覺意、猗覺意、定覺意、喜覺意、捨覺意。
「又有八法向惡趣，八法向善趣，八法向涅槃。云何八法向惡趣？謂八邪行：邪見、邪志<note n="d10.8"/>、邪語、邪業、邪命、邪方便、邪念、邪定。云何八法向善趣？謂世正見、正 *志、正語、正業、正命、正方便、正念、正定。云何八法向涅槃？謂八賢聖道：正見、正志、正語、正業、正命、正方便、正念、正定。
「又有九法向惡趣，九法向善趣，九法向涅槃。云何九法向惡趣？謂九惱：有人已侵惱我，今侵惱我，當侵惱我；我所愛者，已侵惱，今侵惱，當侵惱；我所憎者，已愛敬，今愛敬，當愛敬。云何九法向善趣？謂九無惱：彼已侵我，我惱何益？已不生惱，今不生惱，當不生惱；我所愛者，彼已侵惱，我惱何益？已不生惱，今不生惱，當不生惱；我所憎者，彼已愛敬，我惱何益？已不生惱，當不生惱，今不生惱。云何九法向涅槃？謂九善<note n="d10.9"/>法：一喜、二愛、三悅、四樂、五定、六實知、七除捨、八無欲、九解脫。
「又有十法向惡趣，十法向善趣，十法向涅槃。云何十法向惡趣？謂十不善：身殺、盜、淫，口兩舌、惡罵、妄言、綺語，意貪取、嫉妬、邪見。云何十法向善趣？謂十善行：身不殺、盜、淫，口不兩舌、惡罵、妄言、綺語，意不貪取、嫉妬、邪見。云何十法向涅槃？謂十直道：正見、正志、正語、正業、正命、正方便、正念、正定、正解脫、正智。諸比丘！如是十法，得至涅槃，是名三聚微妙正法。我為如來、為眾弟子所應作者，無不周備，憂念汝等，故演經道。汝等亦宜自憂其身，當處閑居、樹下思惟，勿為懈怠。今不勉力，後悔無益。」
諸比丘聞佛所說，歡喜奉行！ 
佛說長阿含經卷第十