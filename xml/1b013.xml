　　（一三） *中阿含業相應品度經<note n="m13.42"/>第三（ *初一日誦）
我聞如是：
一時，佛遊舍衞國，在勝林給孤獨園。
爾時，世尊告諸比丘：「有三度處異姓、異名、異宗、異說，謂有慧者善受、極持而為他說，然不獲利。云何為三？或有沙門、梵志如是見、如是說，謂人所為一切皆因宿命造<note n="m13.43"/>。復有沙門、梵志如是見、如是說，謂人所為一切皆因尊祐造<note n="m13.44"/>。
復有沙門、梵志如是見、如是說，謂人所為一切皆無因無緣<note n="m13.45"/>。
「於中若有沙門、梵志如是見、如是說，謂人所為一切皆因宿命造者，我便往彼，到已，卽問：『諸賢！實如是見、如是說，謂人所為一切皆因宿命造耶？』彼答言：『爾。』我復語彼：『若如是者，諸賢等皆是殺生。所以者何？以其一切皆因宿命造故<note n="m13.46"/>。如是，諸賢皆是不與取<note n="m13.47"/>、邪淫、妄言……乃至邪見，所以者何？以其一切皆因宿命造故。諸賢！若一切皆因宿命造，見如真者，於內因內，作以不作，都無欲、無方便<note n="m13.48"/>。諸賢！若於作以不作，不知如真者，便失正念、無正智，則無可以教。』如沙門法如是說者，乃可以理伏彼沙門、梵志。
「於中若有沙門、梵志如是見、如是說，謂人所為一切皆因尊祐造者，我便往彼，到已，卽問：『諸賢！實如是見、如是說，謂人所為一切皆因尊祐造耶？』彼答言：『爾。』我復語彼：『若如是者，諸賢等皆是殺生。所以者何？以其一切皆因尊祐造故。如是，諸賢皆是不與取、邪淫、妄言……乃至邪見，所以者何？以其一切皆因尊祐造故。諸賢！若一切皆因尊祐造，見如真者，於內因內，作以不作，都無欲、無方便。諸賢！若於作以不作，不知如真者，便失正念、無正智，則無可以教。』如沙門法如是說者，乃可以理伏彼沙門、梵志。
「於中若有沙門、梵志如是見、如是說，謂人所為一切皆無因無緣者，我便往彼，到已，卽問：『諸賢！實如是見、如是說，謂人所為一切皆無因無緣耶？』彼答言：『爾。』我復語彼：『若如是者，諸賢等皆是殺生。所以者何？以其一切皆無因無緣故。如是，諸賢皆是不與取、邪淫、妄言……乃至邪見。所以者何？以其一切皆無因無緣故。諸賢！若一切皆無因無緣，見如真者，於內因內，作以不作，都無欲、無方便。諸賢！若於作以不作，不知如真者，便失正念、無正智，則無可以教。』如沙門法如是說者，乃可以理伏彼沙門、梵志。
「我所自知、自覺法，為汝說者，若沙門、梵志，若天、魔、梵及餘世間皆無能伏，皆無能穢，皆無能制。云何我所自知、自覺法為汝說，非為沙門、梵志，若天、魔、梵及餘世間所能伏、所能穢、所能制？謂有六處法，我所自知、自覺為汝說，非為沙門、梵志，若天、魔、梵及餘世間所能伏、所能穢、所能制。復有六界法，我所自知、自覺為汝說，非為沙門、梵志，若天、魔、梵及餘世間所能伏、所能穢、所能制。
「云何六處法，我所自知、自覺為汝說？謂眼處，耳、鼻、舌、身、意處，是謂六處法，我所自知、自覺為汝說也。云何六界法，我所自知、自覺為汝說？謂地界，水、火、風、空、識界，是謂六界法，我所自知、自覺為汝說也。
「以六界合故，便生母胎，因六界便有六處，因六處便有更樂<note n="m13.49"/>，因更樂便有覺<note n="m13.50"/>。比丘！若有覺者便知苦如真，知苦集<note n="m13.51"/>、知苦滅、知苦滅道如真。云何知苦如真？謂生苦、老苦、病苦、死苦、怨憎會苦<note n="m13.52"/>、愛別離苦<note n="m13.53"/>、所求不得苦、略五盛陰苦<note n="m13.54"/>，是謂知苦如真。云何知苦 *集如真？謂此愛受<note n="m13.55"/>當來有<note n="m13.56"/>樂欲，共俱求彼彼有<note n="m13.57"/>，是謂知苦 *集如真。云何知苦滅如真？謂此愛受當來有樂欲，共俱求彼彼有斷無餘，捨、吐盡、無欲、滅、止、沒，是謂知苦滅如真。云何知苦滅道如真？謂八支聖道<note n="m13.58"/>──正見……乃至正定，是為八，是謂知苦滅道如真。比丘！當知苦如真，當斷苦 *集，當苦滅作證，當修苦滅道。若比丘知苦如真，斷苦 *集，苦滅作證，修苦滅道者，是謂比丘一切漏盡，諸結已解，能以正智而得苦際<note n="m13.59"/>。」
佛說如是，彼諸比丘聞佛所說，歡喜奉行！
度經第三竟<note n="m13.60"/>（千一百八十四字<note n="m13.61"/>）