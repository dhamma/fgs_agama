<sid n="m95"/>　　（九五） *中阿含穢品住法經<note n="m95.88"/>第九（ *第二小土城誦）
我聞如是：
一時，佛遊舍衛國，在勝林給孤獨園。
爾時，世尊告諸比丘：「我說退善法不住、不增，我說住善法不退、不增，我說增善法不退、不住。云何退善法不住、不增？比丘者，若有篤信、禁戒、博聞、布施、智慧、辯才，阿含及其所得，彼人於此法退不住、不增，是謂退善法不住、不增。云何住善法不退、不增？比丘者，若有篤信、禁戒、博聞、布施、智慧、辯才、阿含及其所得，彼人於此法住不退、不增，是謂住善法不退、不增。云何增善法不退、不住？比丘者，若有篤信、禁戒、博聞、布施、智慧、辯才、阿含及其所得，彼人於此法增不退、不住<note n="m95.89"/>，是謂增善法不退、不住。
「比丘者，作如是觀，必多所饒益。我為多行 *增伺<note n="m95.90"/>，為多行無 *增伺；我為多行瞋恚心，為多行無瞋恚心；我為多行睡眠纏，為多行無睡眠纏；我為多行 *掉、貢高，為多行無 *掉、貢高；我為多行疑惑，為多行無疑惑；我為多行身諍，為多行無身諍；我為多行穢汙心，為多行無穢汙心；我為多行信，為多行不信；我為多行精進，為多行懈怠；我為多行念，為多行無念；我為多行定，為多行無定；我為多行惡慧，為多行無惡慧。
「若比丘觀時則知我多行 *增伺、瞋恚心、睡眠纏、 *掉、貢高、疑惑、身諍、穢汙心、不信、懈怠、無念、無定、多行惡慧者，彼比丘欲滅此惡不善法故，便以速求方便，學極精勤，正念正智，忍不令退。猶人為火燒頭、燒衣，急求方便救頭、救衣。如是比丘欲滅此惡不善法故，便以速求方便，學極精勤，正念正智，忍不令退。
「若比丘觀時則知我多行無貪增<note n="m95.91"/>伺，若無瞋恚心、無睡眠纏、無 *掉貢高、無疑惑、無身諍、無穢汙心，有信、有進、有念、有定，多行無惡慧者，彼比丘欲住此善法，不忘、不退修行廣布故，便以速求方便，學極<note n="m95.92"/>精勤，正念正智，忍不令退。猶人為火燒頭、燒衣，急求方便救頭、救衣，如是比丘欲住此善法，不忘、不退修行廣布故<note n="m95.93"/>，便以速求方便，學極精勤，正念正智，忍不令退。」
佛說如是，彼諸比丘聞佛所說，歡喜奉行！
住法經第九竟<note n="m95.94"/>（六百三十一字<note n="m95.95"/>）