　　（二七）中阿含<note n="m27.20"/>舍梨子相應品梵志陀然經<note n="m27.21"/>第七（ *初一日誦）
我聞如是：
一時，佛遊王舍城，在竹林迦<note n="m27.22"/>蘭哆園，與大比丘眾俱，共<note n="m27.23"/>受夏坐。爾時，尊者舍梨子在舍衛國亦受夏坐。
是時，有一比丘於王舍城受夏坐訖，過三月已，補治衣竟，攝衣持鉢，從王舍城往舍衛國，住勝林給孤獨園。彼一比丘往詣尊者舍梨子所，稽首禮足，卻坐一面。
尊者舍梨子問曰：「賢者！從何處來？於何夏坐？」
彼一比丘答曰：「尊者舍梨子！我從王舍城來，在王舍城受夏坐。」
復問：「賢者！世尊在王舍城受夏坐，聖體康強，安快無病，起居輕便，氣力如常<note n="m27.24"/>耶？」
答曰：「如是，尊者舍梨子！世尊在王舍城受夏坐，聖體康強，安快無病，起居輕便，氣力如常。」
復問：「賢者！比丘眾、比丘尼眾在王舍城受夏坐，聖體康強，安快無病，起居輕便，氣力如常，欲數見佛，樂聞法耶？」
答曰：「如是，尊者舍梨子！比丘眾、比丘尼眾在王舍城受夏坐，聖體康強，安快無病，起居輕便，氣力如常，欲數見佛，盡樂聞法。」
復問：「賢者！優婆塞眾、優婆夷眾住王舍城，身體康強，安快無病，起居輕便，氣力如常，欲數見佛，樂聞法耶？」
答曰：「如是，尊者舍梨子！優婆塞眾、優婆夷眾住王舍城，身體康強，安快無病，起居輕便，氣力如常，欲數見佛，盡樂聞法。」
復問：「賢者！若干異學沙門、梵志在王舍城受夏坐，身體康強，安快無病，起居輕便，氣力如常，欲數見佛，樂聞法耶？」
答曰：「如是，尊者舍梨子！若干異學沙門、梵志在王舍城受夏坐，身體康強，安快無病，起居輕便，氣力如常，欲數見佛，盡樂聞法。」
復問：「賢者！在王舍城有一梵志，名曰陀然<note n="m27.25"/>，是我昔日未出家友，賢者識耶？」
答曰：「識之。」
復問：「賢者！梵志陀然住王舍城，身體康強，安快無病，起居輕便，氣力如常，欲數見佛，樂聞法耶？」
答曰：「尊者舍梨子！梵志陀然住王舍城，身體康強，安快無病，起居輕便，氣力如常，不欲見佛，不樂聞法。所以者何？尊者舍梨子！梵志陀然而不精進，犯於禁戒，彼依傍於王，欺誑梵志、居士；依恃<note n="m27.26"/>梵志、居士，欺誑於王。」
尊者舍梨子聞已，於舍衛國受夏坐訖，過三月已，補治衣竟，攝衣持鉢，從舍衛國往詣王舍城，住竹林 *迦蘭哆園。
於是，尊者舍梨子過夜平旦，著衣持鉢，入王舍城，次行乞食<note n="m27.27"/>。乞食已，竟往至梵志陀然家。是時，梵志陀然從其家出，至泉水邊苦治居民<note n="m27.28"/>。
梵志陀然遙見尊者舍梨子來，從座<note n="m27.29"/>而起，偏袒著衣，叉手向尊者舍梨子讚曰：「善來！舍梨子！舍梨子久不來此。」於是，梵志陀然敬心扶抱尊者舍梨子，將入家中，為敷好床，請使<note n="m27.30"/>令坐。尊者舍梨子卽坐其床，梵志陀然見尊者舍梨子坐已，執金澡罐<note n="m27.31"/>，請尊者舍梨子食。
尊者舍梨子曰：「止！止！陀然！但心喜足。」
梵志陀然復再三請食，尊者舍梨子亦再三語曰：「止！止！陀然！但心喜足。」
是時，梵志陀然問曰：「舍梨子！何故入如是家而不肯食？」
答曰：「陀然！汝不精進，犯於禁戒，依傍於王，欺誑梵志、居士；依傍梵志、居士，欺誑於王。」
梵志陀然答曰：「舍梨子！當知我今在家，以家業為事，我應自安隱，供養父母，瞻視妻子，供給奴婢，當輸王租，祠祀諸天，祭餟先祖及布施沙門、梵志，為後生天而得長壽，得樂果報故。舍梨子！是一切事不可得廢<note n="m27.32"/>，一向從法。」
於是，尊者舍梨子告曰：「陀然！我今問汝，隨所解答。梵志陀然！於意云何？若使有人為父母故而行作惡，因行惡故，身壞命終趣至惡處，生地獄中。生地獄已，獄卒執捉，極苦治時，彼向獄卒而作是語：『獄卒！當知：莫苦治我。所以者何？我為父母故而行作惡。』云何，陀然！彼人可得從地獄卒脫此苦耶？」
答曰：「不也。」
復問：「陀然！於意云何？若復有人為妻子故而行作惡，因行惡故，身壞命終趣至惡處，生地獄中。生地獄已，獄卒執捉，極苦治時，彼向獄卒而作是語：『獄卒！當知：莫苦治我。所以者何？我為妻子故而行作惡。』云何，陀然！彼人可得從地獄卒脫此苦耶？」
答曰：「不也。」
復問：「陀然！於意云何？若復有人為奴婢故，而行作惡，因行惡故，身壞命終趣至惡處，生地獄中。生地獄已，獄卒執捉，極苦治時，彼向獄卒而作是語：『獄卒！當知：莫苦治我。所以者何？我為奴婢故而行作惡。』云何，陀然！彼人可得從地獄卒脫此苦耶？」
答曰：「不也。」
復問：「陀然！於意云何？若復有人為王、為天、為先祖、為沙門、梵志故，而行作惡，因行惡故，身壞命終趣至惡處，生地獄中。生地獄已，獄卒執捉，極苦治時，彼向獄卒而作是語：『獄卒！當知：莫苦治我。所以者何？我為王、為天、為先祖、為沙門、梵志故，而行作惡。』云何，陀然！彼人可得從地獄卒脫此苦耶？」
答曰：「不也。」
「陀然！族姓子可得如法、如業、如功德得錢財，尊重奉敬孝養父母，行福德業，不作惡業。陀然！若族姓子如法、如業、如功德得錢財，尊重奉敬孝養父母，行福德業，不作惡業者，彼便為父母之所愛念，而作是言：『令汝強健，壽考無窮。所以者何？我由汝故，安隱快樂。』陀然！若有人極為父母所愛念者，其德日進，終無衰退。
「陀然！族姓子可得如法、如業、如功德得錢財，愛念妻子，供給瞻視，行福德業，不作惡業。陀然！若族姓子如法、如業、如功德得錢財，愛念妻子，供給瞻視，行福德業，不作惡業者，彼便為妻子之所尊重，而作是言：『願尊強健，壽考無窮。所以者何？我由尊故，安隱快樂。』陀然！若有人極為妻子所尊重者，其德日進，終無衰退。
「陀然！族姓子可得如法、如業、如功德得錢財，愍傷奴婢，給恤瞻視，行福德業，不作惡業。陀然！若族姓子如法、如業、如功德得錢財，愍傷奴婢，給恤瞻視，行福德業，不作惡業者，彼便為奴婢之所尊重，而作是言：『願令大家強健，壽考無窮。所以者何？由大家故，我得安隱。』陀然！若有人極為奴婢所尊重者，其德日進，終無衰退。
「陀然！族姓子可得如法、如業、如功德得錢財，尊重供養沙門、梵志，行福德業，不作惡業。陀然！若族姓子如法、如業、如功德得錢財，尊重供養沙門、梵志，行福德業，不作惡業者，彼便極為沙門、梵志之所愛念，而作是言：『令施主強健，壽考無窮。所以者何？我由施主故，得安隱快樂。』陀然！若有人極為沙門、梵志所愛念者，其德日進，終無衰退。」
於是，梵志陀然卽從 *座起，偏袒著衣，叉手向尊者舍梨子白曰：「舍梨子！我有愛婦，名曰端正，我惑彼故，而為放逸，大作罪業。舍梨子！我從今日始，捨端正婦，自歸尊者舍梨子。」
尊者舍梨子答曰：「陀然！汝莫歸我，我所歸佛汝應自歸。」
梵志陀然白曰：「尊者舍梨子！我從今日自歸於佛、法及比丘眾，唯願尊者舍梨子受我為佛優婆塞！終身自歸，乃至命盡。」
於是，尊者舍梨子為梵志陀然說法，勸發渴仰，成就歡喜。無量方便為彼說法，勸發渴仰，成就歡喜已，從 *座起去，遊王舍城。住經數日，攝衣持鉢，從王舍城出，往詣南山<note n="m27.33"/>，住南山村北尸攝惒林中。
彼時，有一比丘遊王舍城，住經數日，攝衣持鉢，從王舍城出，亦至南山，住南山村北尸攝惒林中。
於是，彼一比丘往詣尊者舍梨子所，稽首禮足，卻坐一面。
尊者舍梨子問曰：「賢者從何處來？何處遊行？」
比丘答曰：「尊者舍梨子！我從王舍城來，遊行王舍城。」
復問：「賢者！知王舍城有一梵志，名曰陀然，是我昔日未出家友耶？」
答曰：「知也。」
復問：「賢者！梵志陀然住王舍城，身體康強，安快無病，起居輕便，氣力如常，欲數見佛，樂聞法耶？」
答曰：「尊者舍梨子！梵志陀然欲數見佛，欲數聞法，但不安快，氣力轉衰。所以者何？尊者舍梨子！梵志陀然今者疾病，極困危篤，或能因此而至命終。」
尊者舍梨子聞是語已，卽攝衣持鉢，從南山出，至王舍城，住竹林迦<note n="m27.34"/>蘭哆園。
於是，尊者舍梨子過夜平旦，著衣持鉢，往詣梵志陀然家。梵志陀然遙見尊者舍梨子來，見已便欲從床而起。尊者舍梨子見梵志陀然欲從床起，便止彼曰：「梵志陀然！汝臥而起，更有餘床，我自別坐。」
於是，尊者舍梨子卽坐其床。坐已，問曰：「陀然！所患今者何似？飲食多少？疾苦轉損，不至增耶？」
陀然答曰：「所患至困，飲食不進，疾苦但增而不覺損。尊者舍梨子！猶如力士以利刀刺頭，但生極苦，我今頭痛亦復如是。尊者舍梨子！猶如力士以緊索繩而纏絡頭，但生極苦，我今頭痛亦復如是。尊者舍梨子！猶屠牛兒而以利刀破於牛腹，但生極苦，我今腹痛亦復如是。尊者舍梨子！猶兩力士捉一羸人在火上炙，但生極苦，我今身痛，舉體生苦，但增不減，亦復如是。」
尊者舍梨子告曰：「陀然！我今問汝，隨所解答。梵志陀然！於意云何？地獄、畜生，何者為勝？」
陀然答曰：「畜生勝也。」
復問：「陀然！畜生、餓鬼，何者為勝？」
陀然答曰：「餓鬼勝也。」
復問：「陀然！餓鬼比人，何者為勝？」
陀然答曰：「人為勝也。」
復問：「陀然！人、四王天<note n="m27.35"/>，何者為勝？」
陀然答曰：「四王天勝。」
復問：「陀然！四王天、三十三天，何者為勝？」
陀然答曰：「三十三天勝。」
復問：「陀然！三十三天、㷿<note n="m27.36"/>摩天，何者為勝？」
陀然答曰：「 *㷿摩天勝。」
復問：「陀然！ *㷿摩天、兜率陀<note n="m27.37"/>天，何者為勝？」
陀然答曰：「 *兜率陀天勝。」
復問：「陀然！ *兜率陀天、化樂天，何者為勝？」
陀然答曰：「化樂天勝。」
復問：「陀然！化樂天、他化樂天，何者為勝？」
陀然答曰：「他化樂天勝。」
復問：「陀然！他化樂天、梵天，何者為勝？」
陀然答曰：「梵天最勝，梵天最勝。」
尊者舍梨子告曰：「陀然！世尊、知、見、如來、無所著、等正覺說四梵室<note n="m27.38"/>，謂族姓男、族姓女修習多修習，斷欲、捨欲念，身壞命終，生梵天中。云何為四？陀然！多聞聖弟子心與慈俱，遍滿一方成就遊。如是二三四方，四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就遊。如是悲、喜心與捨俱，無結無怨，無恚無諍，極廣甚大，無量善修，遍滿一切世間成就遊。是謂，陀然！世尊、知、見、如來、無所著、等正覺說四梵室，謂族姓男、族姓女修習多修習，斷欲、捨欲念，身壞命終，生梵天中。」
於是，尊者舍梨子教化陀然，為說梵天法已，從 *座起去。尊者舍梨子從王舍城出，未至竹林 *迦蘭哆園，於其中間，梵志陀然修習四梵室，斷欲、捨欲念，身壞命終，生梵天中。
是時，世尊無量大眾前後圍繞而為說法。世尊遙見尊者舍梨子來，告諸比丘：「舍梨子比丘聰慧、速慧、捷慧、利慧、廣慧、深慧、出要慧、明達慧、辯才慧，舍梨子比丘成就實慧，此舍梨子比丘教化梵志陀然，為說梵天法來，若復上化者，速知法如法<note n="m27.39"/>。」
於是，尊者舍梨子往詣佛所，稽首禮足，卻坐一面。世尊告曰：「舍梨子！汝何以不教梵志陀然過梵天法，若上化者，速知法如法？」
尊者舍梨子白曰：「世尊！彼諸梵志長夜愛著梵天<note n="m27.40"/>，樂於梵天，究竟梵天，是尊梵天，實有梵天，為我梵天，是故，世尊！我如是應。」
佛說如是，尊者舍梨子及無量百千眾聞佛所說，歡喜奉行！
梵志陀然經第七竟<note n="m27.41"/>（三千三百三十一字<note n="m27.42"/>）