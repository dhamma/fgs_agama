<sid n="m129"/>　　（一二九） *中阿含大品怨家經<note n="m129.50"/>第十三（ *第三念誦）
我聞如是：
一時，佛遊舍衛國，在勝林給孤獨園。
爾時，世尊告諸比丘：「有七怨家法而作怨家，謂男女輩瞋恚時來。云何為七？怨家者，不欲令怨家有好色。所以者何？怨家者，不樂怨家有好色。人有瞋恚，習瞋恚，瞋恚所覆<note n="m129.51"/>，心不捨瞋恚，彼雖好沐浴，名香塗身，然色故惡。所以者何？因瞋恚所覆，心不捨瞋恚故，是謂第一怨家法而作怨家，謂男女輩瞋恚時來。
「復次，怨家者，不欲令怨家安隱眠。所以者何？怨家者，不樂怨家安隱眠。人有瞋恚，習瞋恚，瞋恚所覆，心不捨瞋恚，彼雖臥以御床，敷以氍氀、毾㲪，覆以錦綺羅縠<note n="m129.52"/>，有襯<note n="m129.53"/>體被，兩頭安枕，加陵伽波惒邏波遮悉多羅那<note n="m129.54"/>，然故憂苦眠。所以者何？因瞋恚所覆，心不捨瞋恚故，是謂第二怨家法而作怨家，謂男女輩瞋恚時來。
「復次，怨家者，不欲令怨家得大利。所以者何？怨家者，不樂怨家得大利。人有瞋恚，習瞋恚，瞋恚所覆，心不捨瞋恚，彼應得利而不得利，應不得利而得利。彼此二法更互相違，大得不利。所以者何？因瞋恚所覆，心不捨瞋恚故，是謂第三怨家法而作怨家，謂男女輩瞋恚時來。
「復次，怨家者，不欲令怨家有朋友。所以者何？怨家者，不樂怨家有朋友。人有瞋恚，習瞋恚，瞋恚所覆，心不捨瞋恚，彼若有親朋友，捨離避去。所以者何？因瞋恚所覆，心不捨瞋恚故，是謂第四怨家法而作怨家，謂男女輩瞋恚時來。
「復次，怨家者，不欲令怨家有稱譽。所以者何？怨家者，不樂怨家有名稱。人有瞋恚，習瞋恚，瞋恚所覆，心不捨瞋恚，彼惡名醜聲周聞諸方。所以者何？因瞋恚所覆，心不捨瞋恚故，是謂第五怨家法而作怨家，謂男女輩瞋恚時來。
「復次，怨家者，不欲令怨家極大富。所以者何？怨家者，不樂怨家極大富。人有瞋恚，習瞋恚，瞋恚所覆，心不捨瞋恚，彼作如是身、口、意行，使彼大失財物。所以者何？因瞋恚所覆，心不捨瞋恚故，是謂第六怨家法而作怨家，謂男女輩瞋恚時來。
「復次，怨家者，不欲令怨家身壞命終，必至善處，生於天上。所以者何？怨家者，不樂怨家往至善處。人有瞋恚，習瞋恚，瞋恚所覆，心不捨瞋恚，身、口、意惡行。彼身、口、意惡行已，身壞命終，必至惡處，生地獄中。所以者何？因瞋恚所覆，心不捨瞋恚故，是謂第七怨家法而作怨家，謂男女輩瞋恚時來。此七怨家法而作怨家，謂男女輩瞋恚時來。」
於是，世尊說此頌曰：
「瞋者得惡色，眠臥苦不安，
應獲得大財，反更得不利。
親親善朋友，遠離瞋恚人，
數數習瞋恚，惡名流諸方。
瞋作身口業，恚纏行意業，
人為恚所覆，失一切財物。
瞋恚生不利，瞋恚生心穢，
恐怖生於內，人所不能覺。
瞋者不知義，瞋者不曉法，
無目盲闇塞，謂樂瞋恚人。
恚初發惡色，猶火始起;烟，
從是生憎嫉，緣是諸人瞋。
若瞋者所作，善行及不善，
於後瞋恚盛<note n="m129.55"/>，煩熱如火燒。
所謂煩熱業，及諸法所纏，
彼彼我今說，汝等善心聽。
瞋者逆害父，及於諸兄弟，
亦殺姊與妹，瞋者多所殘。
所生及長養，得見此世間，
因彼得存命，此母瞋亦害。
無羞無慚愧，瞋纏無所言，
人為恚所覆，口無所不說。
造作癡罪業<note n="m129.56"/>，而自夭其命，
作時不自覺，因瞋生恐怖。
繫著自己身，愛樂無極已，
雖愛念己身，瞋者亦自害。
以刀而自刺，或從巖自投，
或以繩自絞，及服諸毒藥。
如是像瞋恚<note n="m129.57"/>，是死依於恚，
彼彼一切斷，用慧能覺了。
小小不善業，慧者了能除，
當堪耐是行，欲令無惡色。
無恚亦無憂，除;烟無貢高，
調御斷瞋恚，滅訖無有漏。」
佛說如是，彼諸比丘聞佛所說，歡喜奉行！
怨家經第十三竟<note n="m129.58"/>（千一百十五字<note n="m129.59"/>）