<sid n="m127"/>　　（一二七）中阿含(11)大品福田經<note n="m127.12"/>第十一（第三念誦<note n="m127.13"/>）
我聞如是：
一時，佛遊舍衛國，在勝林給孤獨園。
爾時，給孤獨居士往詣佛所，稽首佛足，卻坐一面，白曰：「世尊！世中為有幾福田人<note n="m127.14"/>？」
世尊告曰：「居士！世中凡有二種福田人。云何為二？一者學人<note n="m127.15"/>，二者無學人<note n="m127.16"/>。學人有十八，無學人有九。居士！云何十八學人？信行、法行、信解脫<note n="m127.17"/>、見到、身證、家家、一種<note n="m127.18"/>、向須陀洹、得須陀洹、向斯陀含、得斯陀含、向阿那含、得阿那含、中般涅槃、生般涅槃、行般涅槃、無行般涅槃、上流色究竟，是謂十八學人。居士！云何九無學人？思法、昇進法、不動法、退法、不退法、護法（護則不退，不護則退<note n="m127.19"/>）、實住法、慧解脫、俱解脫<note n="m127.20"/>，是謂九無學人。」
於是，世尊說此頌曰：
「世中學、無學，可尊可奉敬，
彼能正其身，口意亦復然，
居士<note n="m127.21"/>是良田，施彼得大福<note n="m127.22"/>。」
佛說如是，給孤獨居士及諸比丘聞佛所說，歡喜奉行！
福田經第十一竟<note n="m127.23"/>（二百六十七字<note n="m127.24"/>）