　　（一七九）中阿含<note n="m179.31"/>心品五支物主經<note n="m179.32"/>第八（ *第四分別誦）
我聞如是：
一時，佛遊舍衛國，在勝林給孤獨園。
爾時，五支物主<note n="m179.33"/>平旦<note n="m179.34"/>出舍衛國，往詣佛所，欲見世尊供養禮事。五支物主便作是念：且置往見佛世尊，或能宴坐及諸尊比丘，我今寧可詣一娑邏末利異學園<note n="m179.35"/>。於是，五支物主便至此<note n="m179.36"/>道遊戲歡樂，近巾頭阿梨<note n="m179.37"/>，往詣一娑 *邏末利異學園。
彼時，娑 *邏末利異學園中，有一異學沙門文祁子<note n="m179.38"/>，在於彼中為大宗主，眾人之師，眾所敬重，統領大眾五百異學師。彼在擾亂眾發高大音聲，其聲喧鬧，說若干種畜生之論<note n="m179.39"/>，謂論王、論賊、論拟諍、論飲食、論衣被、論婦人、論童女、論淫女、論世間、論邪道、論海中，如是比聚集，論若干種畜生之論。異學沙門文祁子遙見五支物主來，便自敕己眾，令默然住：「汝等默然！莫復語言！宜自收斂！此沙門瞿曇弟子五支物主來，若有沙門瞿曇在家弟子居舍衛國者，無過於五支物主。所以者何？彼愛樂默然，稱說默然，若彼見此眾默然者，或能來前。」
彼時，異學沙門文祁子上己眾已，自默然住。
於是，五支物主往詣異學沙門文祁子所，共相問訊，卻坐一面。異學沙門文祁子語曰：「物主！若有四事，我施設彼成就善、第一善、無上士，得第一義、質直沙門<note n="m179.40"/>。云何為四？身不作惡業、口不惡言，不行邪命、不念惡念。物主！若有此四事者，我施設彼成就善、第一善、無上士，得第一義、質直沙門。」
五支物主聞異學沙門文祁子所說，不是不非，從座<note n="m179.41"/>起去：如此所說，我自詣佛，當問此義。便往詣佛，稽首作禮，卻坐一面，與異學沙門文祁子所共論者，盡向佛說。
世尊聞已，告曰：「物主！如異學沙門文祁子所說，若當爾者，嬰孩童子支節柔軟，仰向臥眠，亦當成就善、第一善、無上士，得第一義、質直沙門。物主！嬰孩童子尚無身想，況復作身惡業耶？唯能動身。物主！嬰孩童子尚無口想，況復惡言耶？唯能得啼。物主！嬰孩童子尚無命想，況復行邪命耶？唯有呻吟。物主！嬰孩童子尚無念想，況復惡念耶？唯念母乳。物主！若如異學沙門文祁子說者，如是嬰孩童子成就善、第一善、無上士，得第一義、質直沙門。
「物主！若有四事，我施設彼成就善、第一善，然非無上士，不得第一義，亦非質直沙門。云何為四？身不作惡業，口不惡言，不行邪命，不念惡念。物主！若有此四事，我施設彼成就善、第一善，然非無上士，不得第一義，亦非質直沙門。物主！身業、口業者，我施設是戒。物主！念者，我施設是心所有與心相隨。物主！我說當知不善戒，當知不善戒從何而生，當知不善戒何處滅無餘，何處敗壞無餘，當知賢聖弟子云何行滅不善戒耶？物主！我說當知善戒，當知善戒從何而生，當知善戒何處滅無餘，何處敗壞無餘，當知賢聖弟子云何行滅善戒耶？物主！我說當知不善念，當知不善念從何而生，當知不善念何處滅無餘，何處敗壞無餘，當知賢聖弟子云何行滅不善念耶？物主！我說當知善念，當知善念從何而生，當知善念何處滅無餘，何處敗壞無餘，當知賢聖弟子云何行滅善念耶？
「物主！云何不善戒耶？不善身行，不善口、意行，是謂不善戒。物主！此不善戒從何而生？我說彼所從生，當知從心生。云何為心？若心有欲、有恚、有癡，當知不善戒從是心生。物主！不善戒何處滅無餘？何處敗壞無餘？多聞聖弟子捨身不善業，修身善業；捨口、意不善業，修口、意善業，此不善戒滅無餘，敗壞無餘。物主！賢聖弟子云何行滅不善戒？若多聞聖弟子觀內身如身，……至觀覺、心、法如法，賢聖弟子如是行者，滅不善戒也。
「物主！云何善戒耶？善身業，善口、意業，是謂善戒。物主！此善戒從何而生？我說彼所從生，當知從心生。云何為心？若心無欲<note n="m179.42"/>、無恚、無癡，當知善戒從是心生。物主！善戒何處滅無餘？何處敗壞無餘？若多聞聖弟子行戒不著戒，此善戒滅無餘，敗壞無餘。物主！賢聖弟子云何行滅善戒？若多聞聖弟子觀內身如身，……至觀覺、心、法如法，賢聖弟子如是行者，滅善戒也。
「物主！云何不善念耶？欲念、恚念、害念，是謂不善念。物主！不善念從何而生？我說彼所從生，當知從想生。云何為想？我<note n="m179.43"/>說想多種、無量種、若干種行，或欲想，或恚想，或害想。物主！眾生因欲界想故，生不善念，欲界相應。若有想者，因彼想故，生不善念，欲界相應。物主！眾生因恚、害界想故，生不善念，恚、害界相應。若有想者，因彼想故，生不善念，恚、害界相應，此不善念從是想生。物主！不善念何處滅無餘？何處敗壞無餘？若多聞聖弟子離欲、離惡不善之法，有覺、有觀，離生喜、樂，得初禪成就遊。此不善念滅無餘，敗壞無餘。物主！賢聖弟子云何行滅不善念？若多聞聖弟子觀內身如身，……至觀覺、心、法如法，賢聖弟子如是行者，滅不善念也。
「物主！云何善念耶？無欲念、無恚念、無害念，是謂善念。物主！善念從何而生？我說彼所從生，當知從想生。云何為想？我說想多種、無量種、若干種行，或無欲想，或無恚想，或無害想。物主！眾生因無欲界想故，生善念，無欲界相應。若有想者，因彼想故，生善念，無欲界相應。物主！眾生因無恚、無害界故，生善念無恚、無害界相應。若有想者，因彼想故，生善念無恚<note n="m179.44"/>、無害界相應，此善念從是想生。物主！善念何處滅無餘？何處敗壞無餘？若多聞聖弟子樂滅、苦滅，喜、憂本已滅，不苦不樂、捨、念、清淨，得第四禪成就遊，此善念滅無餘，敗壞無餘。物主！賢聖弟子云何行滅善念？若多聞聖弟子觀內身如身，……至觀覺、心、法如法，賢聖弟子如是行者，滅善念也。
「物主！若多聞聖弟子以慧觀不善戒知如真，從生不善戒知如真，此不善戒滅無餘，敗壞無餘，知如真以慧觀，賢聖弟子如是行者，滅不善戒知如真。以慧觀善戒知如真，從生善戒知如真，此善戒滅無餘，敗壞無餘，知如真以慧觀，賢聖弟子如是行者，滅善戒知如真。以慧觀不善念知如真，從生不善念知如真，此不善念滅無餘，敗壞無餘，知如真以慧觀，賢聖弟子如是行者，滅不善念知如真。以慧觀善念知如真，從生善念知如真，此善念滅無餘，敗壞無餘，知如真以慧觀，賢聖弟子如是行者，滅善念知如真。所以者何？因正見故生正志，因正志故生正語，因正語故生正業，因正業故生正命，因正命故生正方便，因正方便故生正念，因正念故生正定。賢聖弟子心如是定已，便解脫一切淫、怒、癡。
「物主！賢聖弟子如是正心解脫已，便知一切生已盡，梵行已立，所作已辦，不更受有，知如真，是謂學<note n="m179.45"/>見跡<note n="m179.46"/>成就八支<note n="m179.47"/>，漏盡阿羅訶<note n="m179.48"/>成就十 *支<note n="m179.49"/>。物主！云何學見 *跡成就八 *支？謂學正見……至學正定，是謂學見 *跡成就八*支。物主！云何漏盡阿羅 *訶成就十 *支？謂無學正見……至無學正智，是謂漏盡阿羅 *訶成就十 *支。物主！若有十 *支，我施設彼成就善、第一善、無上士，得第一義、質直沙門。」
佛說如是，彼五 *支物主及諸比丘聞佛所說，歡喜奉行！
五 *支物主經第八竟<note n="m179.50"/>（二千一百七十八字<note n="m179.51"/>）