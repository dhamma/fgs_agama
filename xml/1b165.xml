　　（一六五）中阿含<note n="m165.3"/>根本分別品溫泉林天經<note n="m165.4"/>第四（第四分別誦<note n="m165.5"/>）
我聞如是：
一時，佛遊王舍城，在竹林迦<note n="m165.6"/>蘭哆<note n="m165.7"/>園。
爾時，尊者三彌提<note n="m165.8"/>亦遊王舍城，住溫泉林<note n="m165.9"/>。於是，尊者三彌提夜將向旦，從房而出，往詣溫泉，脫衣岸上，入溫泉浴，浴已還出，拭體著衣。
爾時，有一天<note n="m165.10"/>形體極妙，色像巍巍，夜將向旦，往詣尊者三彌提所，稽首作禮，卻住一面。彼天色像威神極妙，光明普照，於溫泉岸，彼天卻住於一面已，白尊者三彌提曰：「比丘！受持跋地羅帝偈耶<note n="m165.11"/>？」
尊者三彌提答彼天曰：「我不受持跋地羅帝偈也。」
尋問彼天：「汝受持跋地羅帝偈耶<note n="m165.12"/>？」
彼天答曰：「我亦不受持跋地羅帝偈也。」
尊者三彌提復問彼天：「誰受持跋地羅帝偈耶？」
彼天答曰：「世尊遊此王舍城，在竹林迦蘭哆<note n="m165.13"/>園，彼受持跋地羅帝偈也。比丘！可往面從世尊，善受持誦跋地羅帝偈。所以者何？跋地羅帝偈者，有法有義，為梵行本，趣智、趣覺、趣於涅槃，族姓者至信、捨家、無家、學道，當以跋地羅帝偈善受持誦。」彼天說如是，稽首尊者三彌提足，繞三匝已，卽彼處沒。
於是，尊者三彌提，天沒不久往詣佛所，稽首作禮，卻坐一面，白曰：「世尊！我於今日夜將向旦出房往詣彼溫泉所，脫衣岸上，入溫泉浴，浴已便出，住岸拭身。爾時，有一天形體極妙，色像巍巍，夜將向旦，來詣我所，稽首作禮，卻住一面。彼天色像威神極妙，光明普照，於溫泉岸，彼天卻住於一面已，而白我曰：『比丘！受持跋地羅帝偈耶？』我答彼天：『不受持跋地羅帝偈也。』我問彼天：『汝受持跋地羅帝偈耶？』彼天答曰：『我亦不受持跋地羅帝偈也。』我復問天<note n="m165.14"/>：『誰受持跋地羅帝偈耶？』彼天答曰：『世尊遊此王舍城，住竹林迦蘭哆<note n="m165.15"/>園，彼受持跋地羅帝偈也。比丘！可往面從世尊善受持誦跋地羅帝偈。所以者何？跋地羅帝偈者，有義有法，為梵行本，趣智、趣覺、趣於涅槃，族姓者至信、捨家、無家、學道，當以跋地羅帝偈善受持誦。』彼天說如是，稽首我足，繞三匝已，卽彼處沒。」
世尊問曰：「三彌提！汝知彼天從何處來？彼天名何耶？」
尊者三彌提答曰：「世尊！我不知彼天從何所來，亦不知名也。」
世尊告曰：「三彌提！彼天子名正殿，為三十三天軍將。」
於是，尊者三彌提白曰：「世尊！今正是時。善逝！今正是時。若世尊為諸比丘說跋地羅帝偈者，諸比丘從世尊聞已，當善受持。」
世尊告曰：「三彌提！諦聽！諦聽！善思念之，我當為汝說。」
尊者三彌提白曰：「唯然。」
時，諸比丘受教而聽，佛言：
「慎莫念過去，亦勿願未來；
過去事已滅，未來復未至。
現在所有法，彼亦當為思；
念無有堅強，慧者覺如是。
若作聖人行，孰知愁於死？
我要不會彼，大苦災患終。
如是行精勤，晝夜無懈怠；
是故常當說，跋地羅帝偈<note n="m165.16"/>。」
佛說如是，卽從座起，入室宴<note n="m165.17"/>坐。於是，諸比丘便作是念：諸賢當知世尊略說此教，不廣分別，卽從座起，入室宴坐：
「慎莫念過去，亦勿願未來；
過去事已滅，未來復未至。
現在所有法，彼亦當為思；
念無有堅強，慧者覺如是。
若作聖人行，孰知愁於死？
我要不會彼，大苦災患終。
如是行精勤，晝夜無懈怠；
是故常當說，跋地羅帝偈。」
彼復作是念：諸賢誰能廣分別世尊向所略說義？彼復作是念：尊者大迦旃延<note n="m165.18"/>常為世尊之所稱譽，及諸智梵行人。尊者大迦旃延能廣分別世尊向所略說義。諸賢共往詣尊者大迦旃延所，請說此義。若尊者大迦旃延為分別者，我等當善受持。
於是，諸比丘往詣尊者大迦旃延所，共相問訊，卻坐<note n="m165.19"/>一面，白曰：「尊者大迦旃延！當知世尊略說此教，不廣分別，卽從座起，入室 *宴坐：
『慎莫念過去，亦勿願未來；
過去事已滅，未來復未至。
現在所有法，彼亦當為思；
念無有堅強，慧者覺如是。
若作<note n="m165.20"/>聖人行，孰知愁於死？
我要不會彼，大苦災患終。
如是行精勤，晝夜無懈怠；
是故常當說，跋地羅帝偈。』
「我等便作是念：諸賢誰能廣分別世尊向所略說義？我等復作是念：尊者大迦旃延常為世尊之所稱譽，及諸智梵行人。尊者大迦旃延能廣分別世尊向所略說義，唯願尊者大迦旃延為慈愍故而廣說之！」
尊者大迦旃延告曰：「諸賢！聽我說喻，慧者聞喻則解其義。諸賢！猶如有人欲得求實，為求實故，持斧入林，彼見大樹成根、莖、節、枝、葉、華、實，彼人不觸根、莖、節、實，但觸枝、葉。諸賢所說亦復如是。世尊現在捨來就我而問此義。所以者何？諸賢！當知世尊是眼、是智、是義、是法，法主、法<note n="m165.21"/>將，說真諦義，現一切義由彼世尊。諸賢應往詣世尊所而問此義：『世尊！此云何？此何義？』如世尊說者，諸賢等當善受持。」
時，諸比丘白曰：「唯然，尊者大迦旃延！世尊是眼、是智、是義、是法，法主、法將，說真諦義，現一切義由彼世尊。我等往<note n="m165.22"/>詣世尊所而問此義：『世尊！此云何？此何義？』如世尊說者，我等當善受持。然尊者大迦旃延常為世尊之所稱譽，及諸智梵行人。尊者大迦旃延能廣分別世尊向所略說義，唯願尊者大迦旃延為慈愍故而廣說之！」
尊者大迦旃延告諸比丘：「諸賢等共聽我所說。諸賢！云何比丘念過去耶？諸賢！比丘實有眼知色可喜、意所念，愛色，欲相應，心樂，捫摸本，本卽過去也。彼為過去識欲染著，因識欲染著已，則便樂彼；因樂彼已，便念過去。如是耳、鼻、舌、身，實有意知法可喜、意所念，愛法，欲相應，心樂，捫摸本，本卽過去也。彼為過去識欲染著，因識欲染著已，則便樂彼；因樂彼已，便念過去。諸賢！如是比丘念過去也。
「諸賢！云何比丘不念過去？諸賢！比丘實有眼知色可喜、意所念，愛色，欲相應，心樂，捫摸本，本卽過去也。彼為過去識不欲染著，因識不欲染著已，則便不樂彼；因不樂彼已，便不念過去。如是耳、鼻、舌、身，實有意知法可喜、意所念，愛法，欲相應，心樂，捫摸本，本卽過去也。彼為過去識不欲染著，因識不欲染著已，則便不樂彼；因<note n="m165.23"/>不樂彼已，便不念過去。諸賢！如是比丘不念過去也。
「諸賢！云何比丘願未來耶？諸賢！比丘若有眼、色、眼識未來者<note n="m165.24"/>，彼未得欲得，已得心願，因心願已，則便樂彼；因樂彼已，便願未來。如是耳、鼻、舌、身，若有意、法、意識未來者，未得欲得，已得心願，因心願已，則便樂彼；因樂彼已，便願未來。諸賢！如是比丘願未來也。
「諸賢！云何比丘不願未來？諸賢！比丘若有眼、色、眼識未來者，未得不欲得，已得心不願，因心不願已，則便不樂彼；因不樂彼已，便不願未來。如是耳、鼻、舌、身，若有意、法、意識未來者，未得不欲得，已得心不願，因心不願已，則便不樂彼；因不樂彼已，便不願未來。諸賢！如是比丘不願未來也。
「諸賢！云何比丘受現在法？諸賢！比丘若有眼、色、眼識現在者，彼於現在識欲染著，因識欲染著已，則便樂彼；因樂彼已，便受現在法。如是耳、鼻、舌、身，若有意、法、意識現在者，彼於現在識欲染著，因識欲染著已，則便樂彼；因樂彼已，便受現在法。諸賢！如是比丘受現在法也。
「諸賢！云何比丘不受現在法？諸賢！比丘若有眼、色、眼識現在者，彼於現在識不欲染著，因識不欲染著已，則便不樂彼；因不樂彼已，便不受現在法。如是耳、鼻、舌、身，若有意、法、意識現在者，彼於現在識不欲染著，因識不欲染著已，則便不樂彼；因不樂彼已，便不受現在法。諸賢！如是比丘不受現在法。
「諸賢！謂世尊略說此教，不廣分別，卽從座<note n="m165.25"/>起，入室 *宴坐：
『慎莫念過去，亦勿願未來；
過去事已滅，未來復未至。
現在所有法，彼亦當為思；
念無有堅強，慧者覺如是。
若作<note n="m165.26"/>聖人行，孰知愁於死？
我要<note n="m165.27"/>不會彼，大<note n="m165.28"/>苦災患終。
如是行精勤，晝夜無懈怠；
是故常當說，跋地羅帝偈。』
「此世尊略說，不廣分別，我以此句、以此文廣說如是。諸賢！可往向佛具陳。若如世尊所說義者，諸賢等便可共受持。」
於是，諸比丘聞尊者大迦旃延所說，善受持誦，卽從座<note n="m165.29"/>起，繞尊者大迦旃延三匝而去，往詣佛所，稽首作禮，卻坐一面，白曰：「世尊！向世尊略說此教，不廣分別，卽從 *座起，入室宴<note n="m165.30"/>坐。尊者大迦旃延以此句、以此文而廣說之。」
世尊聞已，嘆曰：「善哉！善哉！我弟子中有眼、有智、有法、有義。所以者何？謂師為弟子略說此教，不廣分別，彼弟子以此句、以此文而廣說之。如<note n="m165.31"/>迦旃延比丘所說，汝等應當如是受持！所以者何？以說觀義應如是也。」
佛說如是，彼諸比丘聞佛所說，歡喜奉行！
溫泉林天經第四竟<note n="m165.32"/>（二千五百八十字<note n="m165.33"/>）