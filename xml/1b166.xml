<sid n="m166"/>　　（一六六）中阿含<note n="m166.34"/>根本分別品釋中禪室尊經<note n="m166.35"/>第五（第四分別誦<note n="m166.36"/>）
我聞如是：
一時，佛遊舍衛國，在勝林給孤獨園。
爾時，尊者盧夷強耆<note n="m166.37"/>遊於釋<note n="m166.38"/>中，在無事禪室。於是，尊者盧夷強耆夜將向旦，從彼禪室出，在露地禪室蔭中，於繩床上敷尼師檀<note n="m166.39"/>，結跏趺坐。
爾時，有一天形體極妙，色像巍巍，夜將向旦，往詣尊者盧夷強耆所，稽首作禮，卻住一面。彼天色像威神極妙，光明普照，於其禪室，彼天卻住於一面已，白尊者盧夷強耆曰：「比丘！受持跋地羅帝偈及其義耶？」
尊者盧夷強耆答彼天曰：「我不受持跋地羅帝偈，亦不受義。」
尋問彼天：「汝受持跋地羅帝偈及其義耶？」
彼天答曰：「我受持跋地羅帝偈，然不受義。」
尊者盧夷強耆復問彼天：「云何受持跋地羅帝偈而不受義耶？」
彼天答曰：「一時，世尊遊王舍城，住竹林 *迦蘭 *哆園。爾時，世尊為諸比丘說跋地羅帝偈：
『慎莫念過去，亦勿願未來；
過去事已滅，未來復未至。
現在所有法，彼亦當為思；
念無有堅強，慧者覺如是。
若 *作聖人行，孰知愁於死？
我要不會彼，大苦災患終。
如是行精勤，晝夜無懈怠；
是故常當說，跋地羅帝偈。』
「比丘！我如是受持跋地羅帝偈，不受持義。」
尊者盧夷強耆復問彼天：「誰受持跋地羅帝偈及其義耶？」
彼天答曰：「佛遊舍衛國，在勝林給孤獨園，彼受持跋地<note n="m166.40"/>羅帝偈及其義也。比丘！可往面從世尊，善受持誦跋地羅帝偈及其義也。所以者何？跋地羅帝偈及其義者，有義有法，為梵行本，趣智、趣覺、趣於涅槃，族姓者至信、捨家、無家、學道，當以跋地羅帝偈及其義善受持誦。」彼天說如是，稽首尊者盧夷強耆足，繞三匝已，卽彼處沒。
天沒不久，於是，尊者盧夷強耆在釋中受夏坐<note n="m166.41"/>訖，過三月已，補治衣竟，攝衣持鉢，往詣舍衛國，展轉進前，至舍衛國，住勝林給孤獨園。
爾時，尊者盧夷強耆往詣佛所，稽首作禮，卻坐一面，白曰：「世尊！我一時遊於釋中，在無事禪室。世尊！我於爾時夜將向旦，從彼禪室出，在露地禪室蔭中，於繩床上敷尼師 *檀，結跏趺<note n="m166.42"/>坐。爾時，有一天形體極妙，色像巍巍，夜將向旦，來詣我所，稽首作禮，卻住一面。彼天色像威神極妙，光明普照，於其禪室彼天卻住於一面已，而白我曰：『比丘！受持跋地羅帝偈及其義耶？』我答彼天：『不受持跋地羅帝偈，亦不受義。』尋問彼天：『汝受持跋地羅帝偈及其義耶？』彼天答曰：『我受持跋地羅帝偈，然不受義。』我復問天：『云何受持跋地羅帝偈而不受義耶？』天答我曰：『一時，佛遊王舍城，住竹林迦蘭 *哆園，爾時，世尊為諸比丘說跋地羅帝偈：
慎莫念過去，亦勿願未來；
過去事已滅，未來復未至。
現在所有法，彼亦當為思；
念無有堅強，慧者覺如是。
若 *作聖人行，孰知愁於死？
我要不會彼，大苦災患終。
如是行精勤，晝夜不懈怠；
是故常當說，跋地羅帝偈。
「『比丘！我如是受持跋地羅帝偈，不受持義也。』我復問天：『誰受持跋地羅帝偈及其義耶<note n="m166.43"/>？』天答我曰：『佛遊舍衛國，在勝林給孤獨園，彼受持跋地羅帝偈及其義也。比丘！可往面<note n="m166.44"/>從世尊，善受持誦跋地羅帝偈及其義也<note n="m166.45"/>。所以者何？跋地羅帝偈及其義者，有義有法，為梵行本，趣智、趣覺、趣於涅槃，族姓者至信、捨家、無家、學道，當以跋地羅帝偈及其義善受持誦。』彼天說如是，稽首我<note n="m166.46"/>足，繞三匝已，卽彼處沒。」
於是，世尊問尊者盧夷強耆：「汝知彼天從何處來？彼天名何耶？」
尊者盧夷強耆答曰：「世尊！我不知彼天從何處來，亦不知名也。」
世尊告曰：「強耆！彼天子名般那<note n="m166.47"/>，為三十三天軍將。」
彼時，尊者盧夷強耆白曰：「世尊！今正是時。善逝！今正是時。若世尊為諸比丘說跋地羅帝偈及其義者，諸比丘從世尊聞已，當善受持。」
世尊告曰：「強耆！諦聽！善思念之，我當為汝廣說其義。」
尊者盧夷強耆白曰：「唯然，當受教聽。」
佛言：
「慎莫念過去，亦勿願未來；
過去事已滅，未來復未至。
現在所有法，彼亦當為思；
念無有堅強，慧者覺如是。
若作聖人行，孰知愁於死？
我要不會彼，大苦災患終。
如是行精勤，晝夜無懈怠；
是故常當說，跋地羅帝偈。
「強耆！云何比丘念過去<note n="m166.48"/>耶？若比丘樂過去色，欲、著、住；樂過去覺、想、行、識，欲、著、住，如是比丘念過去也。強耆！云何比丘不念過去？若比丘不樂過去色，不欲、不著、不住；不樂過去覺、想、行、識，不欲、不著、不住，如是比丘不念過去。強耆！云何比丘願未來耶？若比丘樂未來色，欲、著、住；樂未來覺、想、行、識，欲、著、住，如是比丘願未來也。強耆！云何比丘不願未來？若比丘不樂未來色，不欲、不著、不住；不樂未來覺、想、行、識，不欲、不著、不住，如是比丘不願未來。
「強耆！云何比丘受現在法？若比丘樂現在色，欲、著、住；樂現在覺、想、行、識，欲、著、住，如是比丘受現在法。強耆！云何比丘不受現在法？若比丘不樂現在色，不欲、不著、不住；不樂現在覺、想、行、識，不欲、不著、不住，如是比丘不受現在法。」
佛說如是，尊者盧夷強耆及諸比丘聞佛所說，歡喜奉行！
釋中禪室尊經第五竟<note n="m166.49"/>（千五百三十六字<note n="m166.50"/>）