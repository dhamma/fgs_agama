<sid n="m74"/>　　（七四） *中阿含長壽王品八念經<note n="m74.11"/>第三（第二小土城誦<note n="m74.12"/>）
我聞如是：
一時，佛遊婆奇瘦<note n="m74.13"/>，在鼉山<note n="m74.14"/>怖林鹿野園<note n="m74.15"/>中。
爾時，尊者阿那律陀在枝提瘦水渚林中，彼時，尊者阿那律陀在安靜處燕<note n="m74.16"/>坐思惟，心作是念：道從無欲，非有欲得；道從知足，非無厭得；道從遠離，非樂聚會，非住聚會，非合聚會得；道從精勤，非懈怠得；道從正念，非邪念得；道從定意，非亂意得；道從智慧，非愚癡得。
於是，世尊以他心智知尊者阿那律陀心中所念、所思、所行。世尊知已，卽入如其像定，以如其像定猶若力士屈伸<note n="m74.17"/>臂頃，如是世尊從婆奇瘦鼉山怖林鹿野園中忽沒不現，住枝提瘦水渚林中尊者阿那律陀前。是時，世尊便從定覺，歎尊者阿那律陀曰：「善哉！善哉！阿那律陀！謂汝在安靜處燕坐思惟，心作是念：道從無欲，非有欲得；道從知足，非無厭得；道從遠離，非樂聚會，非住聚會，非合聚會得；道從精勤，非懈怠得；道從正念，非邪念得；道從定意，非亂意得；道從智慧，非愚癡得<note n="m74.18"/>。
「阿那律陀！汝從如來更受第八大人之念，受已，便思道從不戲、樂不戲、行不戲，非戲、非樂戲、非行戲得<note n="m74.19"/>。阿那律陀！若汝成就此大人八念<note n="m74.20"/>者，汝必能離欲、離惡不善之法，……至得第四禪成就遊。阿那律陀！若汝成就大人八念，而復得此四增上心<note n="m74.21"/>，現法樂居，易不難得者，如王、王臣有好緘簏<note n="m74.22"/>，盛滿種種衣，中前欲著，便取著之；中時、中後<note n="m74.23"/>若欲著衣，便取著之，隨意自在。阿那律陀！汝亦如是，得糞掃衣<note n="m74.24"/>為第一服，汝心無欲，行此住止行。阿那律陀！若汝成就大人八念，而復得此四增上心，現法樂居，易不難得者，如王、王臣有好廚宰，種種淨妙甘美餚 <note n="m74.25"/>。阿那律陀！汝亦如是，常行乞食為第一饌，汝心無欲，行此住止行。阿那律陀！若汝成就大人八念，而復得此四增上心，現法樂居，易不難得者，如王、王臣有好屋舍，或樓閣宮殿。阿那律陀！汝亦如是，依樹下止為第一舍，汝心無欲，行此住止行。阿那律陀！若汝成就大人八念，而復得此四增上心，現法樂居，易不難得者，如王、王臣有好床座，敷以氍氀、毾㲪，覆以錦綺、羅縠，有襯體被，兩頭安枕，加陵伽波惒邏波遮悉哆羅那<note n="m74.26"/>。阿那律陀！汝亦如是，草座葉座為第一座，汝心無欲，行此住止行。
「阿那律陀！若汝成就大人八念，而復得此四增上心，現法樂居，易不難得者，如是汝若遊東方，必得安樂，無眾苦患；若遊南方、西方、北方者，必得安樂，無眾苦患。阿那律陀！若汝成就大人八念，而復得此四增上心，現法樂居，易不難得者，我尚<note n="m74.27"/>不說汝諸善法住，況說衰退？但當晝夜增長善法而不衰退。阿那律陀！若汝成就大人八念，而復得此四增上心，現法樂居，易不難得者，汝於二果必得其一，或於現世得究竟智，或復有餘得阿那含。阿那律陀！汝當成就此大人八念，亦應得此四增上心，現法樂居，易不難得已，然後於枝提瘦水渚林中受夏坐也。」
爾時，世尊為尊者阿那律陀說法，勸發渴仰，成就歡喜。無量方便為彼說法，勸發渴仰，成就歡喜已，入如其像定，以如其像定，猶若力士屈 *伸臂頃，如是，世尊從枝提瘦水渚林中忽沒不見，住婆奇瘦鼉山怖林鹿野園中。
彼時，尊者阿難執拂侍佛，於是，世尊便從定覺，迴顧告曰：「阿難！若有比丘遊鼉山怖林鹿野園中者，令彼一切皆集講堂。集講堂已，還來白我。」
尊者阿難受佛教已，稽首禮足，卽行宣敕，諸有比丘遊鼉山怖林鹿野園中者，令彼一切皆集講堂。集講堂已，還詣佛所，頭面禮足，卻住一面，白曰：「世尊！諸有比丘遊鼉山怖林鹿野園中者，已令一切皆集講堂，唯願世尊自當知時！」
於是，世尊將尊者阿難往詣講堂，於比丘眾前敷座而坐。坐已，告曰：「諸比丘！我今為汝說大人八念，汝等諦聽！善思念之。」時，諸比丘受教而聽。
佛言：「大人八念者，謂道從無欲，非有欲得；道從知足，非無厭得；道從遠離，非樂聚會，非住聚會，非合聚會得；道從精勤，非懈怠得；道從正念，非邪念得；道從定意，非亂意得；道從智慧，非愚癡得；道從不戲、樂不戲、行不戲，非戲、非樂戲、非行戲得。
「云何道從無欲，非有欲得？謂比丘得無欲，自知得無欲，不令他人知我無欲；得知足、得遠離、得精勤、得正念、得定意、得智慧、得不戲，自知得不戲，不欲令他知我無欲，是謂道從無欲，非有欲得。云何道從知足，非無厭得？謂比丘行知足，衣取覆形，食取充軀，是謂道從知足，非無厭得。云何道從遠離，非樂聚會，非住聚會，非合聚會得？謂比丘行遠離，成就二<note n="m74.28"/>遠離，身及心俱遠離，是謂道從遠離，非樂聚會，非住聚會，非合聚會得。云何道從精進，非懈怠得？謂比丘常行精進，斷惡不善，修諸善法，恒自起意，專一堅固，為諸善本不捨方便，是謂道從精勤，非懈怠得。云何道從正念，非邪念得？謂比丘觀內身如身，觀內覺、心、法如法，是謂道從正念，非邪念得。云何道從定意，非亂意得？謂比丘離欲、離惡不善之法，……至得第四禪成就遊，是謂道從定意，非亂意得。云何道從智慧，非愚癡得？謂比丘修行智慧，觀興衰法，得如是智，聖慧明達，分別曉了，以正盡苦，是謂道從智慧，非愚癡得。云何道從不戲、樂不戲、行不戲，非戲、非樂戲、非行戲得？謂比丘意常滅戲，樂住無餘涅槃，心恒樂住，歡喜意解，是謂道從不戲、樂不戲、行不戲，非戲、非樂戲、非行戲得。
「諸比丘！阿那律陀比丘成就此大人八念已，然後枝提瘦水渚林中受夏坐也。我以此教彼，在遠離獨住，心無放逸，修行精勤。彼在遠離獨住，心無放逸，修行精勤已，族姓子所為，剃除鬚髮，著袈裟衣，至信、捨家、無家、學道者，唯無上梵行訖，於現法中自知自覺，自作證成就遊：生已盡，梵行已立，所作已辦，不更受有，知如真。」
是時，尊者阿那律陀得阿羅呵<note n="m74.29"/>，心正解脫，得長老上尊，則於爾時而說頌曰：
「遙知我思念，無上世間師；
正身心入定，乘虛忽來到。
如我心所念，為說而復過；
諸佛樂不戲，遠離一切戲。
既從彼知法，樂住正法中；
逮得三昧達，佛法作已辦。
我不樂於死，亦不願於生；
隨時任所適，立正念正智。
鞞耶離竹林，我壽在彼盡，
當在竹林下，無餘般涅槃。」
佛說如是，尊者阿那律陀及諸比丘聞佛所說，歡喜奉行！
八念經第三竟<note n="m74.30"/>（千九百五十四字<note n="m74.31"/>）