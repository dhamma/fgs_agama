<sid n="m3"/>　　　　（三） *中阿含七法品城喻經<note n="m3.42"/>第三（ *初一日誦）
我聞如是：
一時，佛遊舍衞國，在勝林給孤獨園。
爾時，世尊告諸比丘：「如王邊城七事具足，四食豐饒，易不難得<note n="m3.43"/>，是故王城不為外敵破，唯除內自壞。
「云何王城七事具足？謂王邊城造立樓櫓，築地使堅，不可毀壞，為內安隱，制外怨敵，是謂王城一事具足。復次，如王邊城掘鑿池塹，極使深廣，修備可依，為內安隱，制外怨敵，是謂王城二事具足。復次，如王邊城周匝通道，開除平博，為內安隱，制外怨敵，是謂王城三事具足。復次，如王邊城集四種軍力<note n="m3.44"/>──象軍、馬軍 、車軍、步軍<note n="m3.45"/>，為內安隱，制外怨敵，是謂王城四事具足。復次，如王邊城豫備 軍器──弓、矢、鉾、戟，為內安隱，制外怨敵，是謂王城五事具足。復次，如王邊城立守門大將，明略智辯，勇毅奇謀，善則聽入，不善則禁，為內安隱，制外怨敵，是謂王城六事具足。復次，如王邊城築立高牆，令極牢固，泥塗堊灑，為內安隱，制外怨敵，是謂王城七事具足也。
「云何王城四食<note n="m3.46"/>豐饒，易不難得？謂王邊城水草樵木，資有豫備，為內安隱，制外怨敵，是謂王城一食豐饒，易不難得。復次，如王邊城多收稻穀及儲畜麥，為內安隱，制外怨敵，是謂王城二食豐饒，易不難得。復次，如王邊城多積秥<note n="m3.47"/>豆及大小豆，為內安隱，制外怨敵，是謂王城三食豐饒，易不難得。復次，如王邊城畜酥油、蜜及甘蔗、糖<note n="m3.48"/>、魚、鹽、脯肉，一切具<note n="m3.49"/>足，為內安隱，制外<note n="m3.50"/>怨敵，是謂王城四食豐饒，易不難得。如是王城七事具足，四食豐饒，易不難得，不為外敵破，唯除內自壞。
「如是，若聖弟子亦得七善法，逮四增上心，易不難得，是故聖弟子不為魔王之所得便，亦不隨惡不善之法，不為染汙所染，不復更受生也。云何聖弟子得七善法？謂聖弟子得堅固信，深著如來，信根已立，終不隨外沙門、梵志，若天、魔、梵及餘 世間，是謂聖弟子得一善法。復次，聖弟子常行慚恥，可慚知慚，惡不善法穢汙煩惱 ，受諸惡報，造生死本，是謂聖弟子得二善法。復次，聖弟子常行羞愧，可愧知愧， 惡不善法穢汙煩惱，受諸惡報，造生死本，是謂聖弟子得三善法。復次，聖弟子常行 精進，斷惡不善，修諸善法，恒自起意，專一堅固，為諸善本，不捨方便，是謂聖弟 子得四善法。復次，聖弟子廣學多聞，守持不忘，積聚博聞。所謂法者，初善、中善 、竟亦善，有義有文，具足清淨，顯現梵行。如是諸法廣學多聞，翫習至千，意所惟 觀，明見深達，是謂聖弟子得五善法。復次，聖弟子常行於念，成就正念，久所曾習 ，久所曾聞，恒憶不忘，是謂聖弟子得六善法。復次，聖弟子修行智慧，觀興衰法， 得如此智，聖慧明達，分別曉了，以正盡苦，是謂聖弟子得七善法也。
「云何聖弟子逮四增上心，易不難得？謂聖弟子離欲、離惡不善之法，有覺、有觀，離生喜、樂，逮初禪成就遊，是謂聖弟子逮初增上心，易不難得。復次，聖弟子覺、觀已息，內 *靜、一心，無覺、無觀，定生喜、樂，逮第二禪成就遊，是謂聖弟 子逮第二增上心，易不難得。復次，聖弟子離於喜欲，捨無求遊，正念正智而身覺樂，謂聖所說、聖所捨、念、樂住、空，逮第三禪成就遊，是謂聖弟子逮第三增上心，易不難得。復次，聖弟子樂滅、苦滅，喜、憂本已滅，不苦不樂、捨、念、清淨，逮第四禪成就遊，是謂聖弟子逮第四增上心，易不難得。
「如是，聖弟子得七善法，逮四增上心，易不難得，不為魔王之所得便，亦不隨惡不善之法，不為染汙所染，不復更受生。如王邊城造立樓櫓，築地使堅，不可毀壞，為內安隱，制外怨敵；如是，聖弟子得堅固信，深著如來，信根已立，終不隨外沙門、梵志，若天、魔、梵及餘世間，是謂聖弟子得信樓櫓，除惡不善，修諸善法也。
「如王邊城掘鑿池塹，極使深廣，修備可依，為內安隱，制外怨敵；如是，聖弟子常行慚恥，可慚知慚，惡不善法穢汙煩惱，受諸惡報，造生死本，是謂聖弟子得慚池塹，除惡不善，修諸善法也。
「如王邊城周匝通道，開除平博，為內安隱，制外怨敵；如是，聖弟子常行羞愧，可愧知愧，惡不善法穢汙煩惱，受諸惡報，造生死本，是謂聖弟子得愧平道，除惡不善，修諸善法也。
「如王邊城集四種軍 *力──象軍、馬軍、車軍、步軍，為內安隱，制外怨敵；如是，聖弟子常行精進，斷惡不善，修諸善法，恒自起意，專一堅固，為諸善本，不捨方便，是謂聖弟子得精進軍力，除惡不善，修諸善法也。
「如王邊城豫備<note n="m3.51"/>軍器──弓、矢、鉾<note n="m3.52"/>、戟，為內安隱，制外怨敵；如是，聖弟子廣學多聞，守持不忘，積聚博聞。所謂法者，初善、中善、竟亦善，有義有文，具足清淨，顯現梵行。如是諸法廣學多聞，翫習至千，意所惟觀，明見深達<note n="m3.53"/>，是謂聖弟子得多聞軍器，除惡不善，修諸善法也。
「如王邊城立守門大將，明略智辯，勇毅奇謀，善則聽入，不善則禁，為內安隱，制外怨敵；如是，聖弟子常行於念，成就正念，久所曾習，久所曾聞，恒憶不忘，是謂聖弟子得念守門大將，除惡不善，修諸善法也。
「如王邊城築立高牆，令極牢固，泥塗堊灑，為內安隱，制外怨敵；如是，聖弟子修行智慧，觀興衰法，得如此智，聖慧明達，分別曉了，以正盡苦，是謂聖弟子得智慧牆，除惡不善，修諸善法也。
「如王邊城水草樵木，資有豫備，為內安隱，制外怨敵；如是，聖弟子離欲、離惡不善之法，有覺、有觀，離生喜、樂，逮初禪成就遊，樂住無乏，安隱快樂，自致涅槃也。
「如王邊城多收稻穀及儲畜麥，為內安隱，制外怨敵；如是，聖弟子覺、觀已息，內 *靜、一心，無覺、無觀，定生喜、樂，逮第二禪成就遊，樂住無乏，安隱快樂，自致涅槃也。
「如王邊城多積秥豆及大小豆，為內安隱，制外怨敵；如是，聖弟子離於喜欲，捨無求遊，正念正智而身覺樂，謂聖所說、聖所捨、念、樂住、空，逮第三禪成就遊，樂住無乏，安隱快樂，自致涅槃也。
「如王邊城畜酥油、蜜及甘蔗、 *糖、魚、鹽、脯肉，一切充足，為內安隱，制外怨敵；如是，聖弟子樂滅、苦滅，喜、憂本已滅，不苦不樂、捨、念、清淨，逮第四禪成就遊，樂住無乏，安隱快樂，自致涅槃。」
佛說如是，彼諸比丘聞佛所說，歡喜奉行！
城喻經第三竟<note n="m3.54"/>（一千九百二字<note n="m3.55"/>）